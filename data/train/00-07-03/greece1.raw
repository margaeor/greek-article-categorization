 ι Ελληνες καλλιεργούσαν πάντα την ιδέα της οικουμενικότητας ως υπέρβαση των στενών τοπικιστικών αντιλήψεων», τόνισε χθες από το Φανάρι ο Οικουμενικός Πατριάρχης Βαρθολομαίος.
 Ο εθνοφυλετισμός -ο εθνικισμός στη γλώσσα της εκκλησίας- προέρχεται από την «εσωτερική αίσθηση ανασφάλειας και διακινδυνεύσεως, δηλαδή από αίσθηση πτώχειας της υπάρξεως» που αισθάνεται ότι αδυνατεί να προσφέρει γιατί όσα έχει 
είναι λίγα και επιζητεί συνεχώς περισσότερα, για να «αισθανθεί την ελλείπουσα αυτοσυνειδησία της πληρότητας», είπε ο Πατριάρχης.
 Ο κ. Βαρθολομαίος, μιλώντας στην αίθουσα του Θρόνου στον Πατριαρχικό Οίκο, κατά την υποδοχή των μελών του προγράμματος «Οικουμενικός Ελληνισμός», στην Κωνσταντινούπολη, χαρακτήρισε το Οικουμενικό Πατριαρχείο «προπύργιο της οικουμενικότητας» και σημείωσε ότι «υπό την σκέπη του Πατριαρχείου έχουν βοηθηθεί λαοί να αναπτύξουν ο καθένας το δικό του πρόσωπο χωρίς να βρίσκονται σε ανταγωνισμό μεταξύ τους, όπως συμβαίνει με τον εθνικισμό».
 Την ελληνική αποστολή που επισκέφθηκε το Πατριαρχείο αποτελούσαν ο γραμματέας του ΠΑΣΟΚ Κώστας Σκανδαλίδης, η βουλευτής Φώφη Γεννηματά, ο πρύτανης του πανεπιστημίου Πατρών Σταμάτης Αλαχιώτης και ο διευθύνων σύμβουλος της ΠΑΕ ΑΕΚ Στάθης Πέτρος.
 Ο Οικουμενικός Πατριάρχης είχε κατ' ιδίαν συνάντηση με τον Κώστα Σκανδαλίδη, στο τέλος της οποίας ευχαρίστησε τον Ελληνα πολιτικό για την επίσκεψή του.
 «Ενημέρωσα τον Οικουμενικό Πατριάρχη για τα όσα συμβαίνουν στη Ελλάδα και την πορεία των σχέσεων της Εκκλησίας με την Πολιτεία. Μετέφερα «χαιρετισμούς του πρωθυπουργού και ευχαριστίες για την κατά καιρούς διαμεσολάβηση, ώστε να εκτονωθεί αυτή η κρίση και να ανοίξει ένας διάλογος ουσίας για τα θέματα του καιρού μας ανάμεσα στην Πολιτεία και την Εκκλησία», είπε ο κ. Σκανδαλίδης και παρακάλεσε τον Οικουμενικό Πατριάρχη να συνεχίσει την προσπάθειά του.
 Το απόγευμα η αποστολή του «Οικουμενικού Ελληνισμού» συμμετείχε σε εσπερινό που εψάλη στο ναό του Aγιου Νικολάου Τζιμπαλίου από τον μακαριότατο αρχιεπίσκοπο Πολωνίας κ. Σάββα που επισκέπτεται την Κωνσταντινούπολη.
