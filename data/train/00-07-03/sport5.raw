Πενήντα και πλέον τοπ Γάλλοι ποδοσφαιριστές είναι σήμερα ξενιτεμένοι. Αλλά τυχόν συμπεράσματα, ότι η κάνουλα του γαλλικού ταλέντου μπορεί να έχει πλέον στερέψει, είναι μάλλον βεβιασμένα έως απολύτως λανθασμένα. Διαφορετικά, οι ιταλικοί σύλλογοι δεν θα κυνηγούσαν μανιωδώς τους πιτσιρικάδες της Εθνικής Ελπίδων, μα και της Εθνικής Νέων ακόμη, της Γαλλίας. Ούτε η Αρσεναλ θα ξόδευε πέρυσι περισσότερα από εξακόσια εκατομμύρια δραχμές για να κάνει επταετές συμβόλαιο μ' ένα δεκαπεντάχρονο στα δεκαέξι αγόρι, ονόματι Ζερεμί Αλιαντιέρ.
 Οι Γάλλοι δεν ξέρουν ακόμη ποιος είναι ο «νέος Ανελκά» τους, όμως ξέρουν με σιγουριά πού βρίσκεται αυτός τούτη τη στιγμή. Είναι βέβαιο πως σπουδάζει, είτε 
σε μία από τις έξι περιφερειακές ακαδημίες ποδοσφαίρου της χώρας, είτε στο εθνικό κέντρο-ινστιτούτο του Κλαιρ Φοντέν, έξω από το Παρίσι. Πριν καμιά εικοσαριά χρόνια, όταν στ' αλήθεια ανησυχούσαν πως το εθνικό ταλέντο στέρεψε, ο νυν προπονητής της Λίβερπουλ Ζεράρ Ουλιέ είχε παίξει πρωτεύοντα ρόλο στο να φτιαχτεί το καλούπι του συστήματος, το οποίο φροντίζει για την αξιοποίηση της ποδοσφαιρικής αφρόκρεμας της γαλλικής νεολαίας.
 Το σύστημα στηρίχτηκε στη λογική της αποκέντρωσης και στη γενική συμμετοχή, ακόμη και των κορυφαίων επαγγελματικών κλαμπ που, μολονότι διαθέτουν τις δικές 
τους ακαδημίες, παρά ταύτα έδειξαν μεγάλο ενδιαφέρον. Κι όχι δίχως κίνητρο. Το 
κίνητρο ήταν ότι ο κανονισμός του πρωταθλήματος περιορίζει στους 21 τους επαγγελματίες που η οποιαδήποτε ομάδα μπορεί να διαθέτει (μάξιμουμ) στο ρόστερ 
της, αλλά αντιθέτως απελευθερώνει τον αντίστοιχο (απεριόριστο) αριθμό των ερασιτεχνών που έρχονται από τα φυτώρια. Επιπλέον, οι ακαδημίες των συλλόγων αξιολογούνται ετησίως από εθνική επιτροπή. Αν, λοιπόν, λειτουργούν τόσο καλά ώστε ν' ανήκουν στην α' κατηγορία, τότε ο σύλλογος δικαιούται να προωθήσει στην επαγγελματική ομάδα 12 νέα παιδιά. Αν είναι στη β', εννέα. Στη γ', λιγότερα. Και ούτω καθεξής.
 Το θαύμα του γαλλικού φουτμπόλ στο εθνικό επίπεδο, τα τελευταία χρόνια, δεν είναι παρά προϊόν ακριβώς τούτης της διαδικασίας. Ο Ντεσάν άφησε το σπίτι του στη Μπαγιόν και τράβηξε κάπου πεντακόσια χιλιόμετρα προς βορράν, στη Ναντ, γιατί είχε ακουστά πως εκεί η ακαδημία προσφέρει τις καλύτερες προοπτικές. Είναι η περίφημη ακαδημία Λα Ζονελιέρ που, επίσης, ανέθρεψε τον Ντεσαγί και τον Καρεμπέ. Η Μονακό εξάλλου, με τη δική της ακαδημία, ανέδειξε στο προσκήνιο 
τον Ανρί, τον Πετί, τον Τιράμ, τον Τρεζεγκέ. Και η Ρεν, στην απόμακρη Βρεττάνη, έβγαλε τον σέντερ-μπακ της Μάντσεστερ Γιουνάιτεντ Σιλβέστρ, χάρη στη 
δουλειά του (παλαίμαχου διεθνούς) κόουτς Πολ Λε Γκεν που στη Γαλλία πολλοί λένε πως είναι ο «νέος Βενγκέρ».
