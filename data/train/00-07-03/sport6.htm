<html>
<!--
	Web Author:  Αριστείδης Παλιούρας 
	email: aris@enet.gr
-->
<head><title>E Online - ΑΘΛΗΤΙΣΜΟΣ </title></head><BODY BGCOLOR="#FFFFFF"><!--msnavigation--><table BGCOLOR="#FFFFFF" border="0" cellpadding="0" cellspacing="0" width="100%"><tr><td BGCOLOR="#FFCC00" valign="top" width="1%"><P ALIGN="CENTER"><IMG SRC="../../standard/gia.gif" ALT="ΕΛΕΥΘΕΡΟΤΥΠΙΑ - Για να μη μένετε θεατές στα γεγονότα" WIDTH=100 HEIGHT=92><BR><FONT SIZE=2><B>

Δευτέρα 3/07/2000 
</B></FONT>
		<BR>

		<BR>

		<A HREF="../../keimena/kairos/kairos.htm"> <IMG SRC="../../standard/kairos.gif" ALT="ΚΑΙΡΟΣ" WIDTH="89" HEIGHT="55" BORDER="0"></A>

		<BR>

		<BR> <b> <font size=2> ΣΤΗΛΕΣ  </font> </b> <BR>

		<BR><A HREF="../../stiles/sfigmos.htm"><IMG SRC="../../standard/lbar/sfigmos.gif" ALT="ΣΦΥΓΜΟΣ" BORDER=0 width=103 height=17></A><BR>

		<A HREF="../../stiles/apopsis.htm"><IMG SRC="../../standard/lbar/apopsis.gif" ALT="ΑΠΟΨΕΙΣ" BORDER=0 width=103 height=17></A><BR>

		<A HREF="../../stiles/politika.htm"><IMG SRC="../../standard/lbar/politika.gif" ALT="ΠΟΛΙΤΚΑ ΠΑΡΑΣΚΗΝΙΑ" BORDER=0 width=103 height=17></A><BR>

		<A HREF="../../stiles/analisi.htm"><IMG SRC="../../standard/lbar/analisi.gif" ALT="ΑΝΑΛΥΣΗ ΓΕΓΟΝΟΤΩΝ" BORDER=0 width=103 height=17></A><BR>

		<A HREF="../../stiles/kafenio.htm"><IMG SRC="../../standard/lbar/kafen.gif" ALT="ΚΑΦΕΝΕΙΟ Η ΕΛΛΑΣ" BORDER=0 width=103 height=17></A><BR>

		<A HREF="../../stiles/diethni.htm"><IMG SRC="../../standard/lbar/diethni.gif" ALT="ΔΙΕΘΝΗ" BORDER=0 width=103 height=17></A><BR>

		<A HREF="../../stiles/prosopa.htm"><IMG SRC="../../standard/lbar/prosopa.gif" ALT="ΠΡΟΣΩΠΑ" BORDER=0 width=103 height=17></A><BR>

		<BR><b><font size=2> ΟΔΗΓΟΙ </font> </b> 

		<BR>

		<BR>

		<A HREF="http://193.92.17.20/tv/tvfrm.htm"><IMG SRC="../../standard/lbar/tv.gif" ALT="ΤΗΛΕΟΡΑΣΗ" BORDER=0 width=103 height=17></A><BR>

		<A HREF="../../keimena/cinema/cinema.htm"><IMG SRC="../../standard/lbar/cinema.gif" ALT="ΚΙΝΗΜΑΤΟΓΡΑΦΟΙ" BORDER=0 width=103 height=17></A><BR>

		<A HREF="../../keimena/cinema/theatres.htm"> <IMG SRC="../../standard/lbar/theatres.gif" ALT="ΘΕΑΤΡΑ" BORDER=0 width=103 height=17></A><BR>

		<A HREF="http://www.enet.gr/finance/firstfin.htm"><IMG SRC="../../standard/lbar/xrima.gif" ALT="ΧΡΗΜΑΤΙΣΤΗΡΙΟ" BORDER=0 width=103 height=17></A><BR>

		<A HREF="../../stiles/mediaw.htm"><IMG SRC="../../standard/lbar/mediaw.gif" ALT="ΤΟΥ ΚΟΣΜΟΥ ΤΑ MEDIA" BORDER=0 width=103 height=17></A></P><BR>
		
		<BR><BR>
		</td>
</P></td><td valign="top" width="24"></td><!--msnavigation--><td valign="top"><div align="left"><table border="0" cellspacing="0" cellpadding="0" width="437"><MAP NAME="FrontPageMap"><AREA SHAPE="CIRCLE" COORDS="368, 40, 10" HREF="../../sport.htm"><AREA SHAPE="CIRCLE" COORDS="395, 41, 11" HREF="http://www.enet.gr/"><AREA SHAPE="CIRCLE" COORDS="422, 41, 11" HREF="../../fpage.htm"></MAP>  <tr>    <td valign="top" align="left"><IMG SRC="../../standard/sbar-s.jpg" WIDTH=451 HEIGHT=71 alt="ΕΛΕΥΘΕΡΟΤΥΠΙΑ - ΣΠΟΡ" USEMAP="#FrontPageMap" BORDER=0></td>  </tr>  <tr>    <td height="30" valign="top" align="left"></td>  </tr>  <tr>    <td valign="top" align="left">


<b>Τ</b>ο πείραμα της συνδιοργάνωσης αξιολογείται από την UEFA ως μάλλον αποθαρρυντικό. Ο ισχυρός ανήρ της Ευρωπαϊκής Ομοσπονδίας Γκέρχαρντ Αϊγκνερ, ακόμη πιο ισχυρός με τις τροποποιήσεις του οργανογράμματος της UEFA που συμφωνήθηκαν στο 25ο τακτικό συνέδριο, την Παρασκευή, στο Λουξεμβούργο, επισήμως διαψεύδει ότι επέκρινε τους Ολλανδοβέλγους για τις ελλείψεις της διοργάνωσης, ωστόσο ανεπισήμως ισχύει ακριβώς αυτό. Κι ο εδώ και δέκα χρόνια, από το '90 στη Μάλτα, Σουηδός πρόεδρος της UEFA, Λέναρτ Γιόχανσον, μίλησε μεν για το «καλύτερο Ευρωπαϊκό Πρωτάθλημα των τελευταίων ετών», οπωσδήποτε καλύτερο σε ποδοσφαιρική ποιότητα από αυτά του '96 και του '92, «με μοναδικό μελανό σημείο τον χουλιγκανισμό», αλλά αναφερόταν πιο πολύ στις αγωνιστικές παραμέτρους (θέαμα, γκολ, Fair Pla y, διαιτησία), όχι τόσο στις οργανωτικές.<p>
 Παρά ταύτα, η υπόθεση της κοινής ελληνοτουρκικής υποψηφιότητας για την ανάληψη 

του EURΟ 2008 δεν φαίνεται «α πριόρι» χαμένη. Προοπτική εκτιμάται ότι υπάρχει. 

Οι πιθανοί αντίπαλοι (Αυστριακοί, Ρώσοι, Σκανδιναβοί) θεωρούνται βατοί σε επίπεδο συσχετισμών και προτιμήσεων την κρίσιμη ώρα της ψηφοφορίας για την τελική επιλογή, οι δε Τούρκοι δίνουν τα πάντα για να τα καταφέρουν, απλώς ξέρουν ότι δεν μπορούν να τα καταφέρουν μονάχοι, κι ακριβώς γι' αυτό θέλουν να 

βάλουν και την Ελλάδα στο παιχνίδι. Το αποτέλεσμα είναι ότι αντιπροσωπείες των 

δύο ομοσπονδιών συμφωνήθηκε να συναντηθούν στην Κωνσταντινούπολη τις πρώτες μέρες μετά το Δεκαπενταύγουστο (και το εκτός έδρας φιλικό της Εθνικής στην Ελβετία).<p>
 Οσο για τις εκλογές στην Εκτελεστική Επιτροπή της UEFA, εκεί οι Ολλανδοί πήραν 

τη μίνι ρεβάνς από τους Ιταλούς. Ο επί σειρά ετών αντιπρόεδρος της UEFA, Αντόνιο Ματαρέζε, πληρώνοντας την υπερβολική σιγουριά του, για μία ψήφο (25 έναντι 26 του Μαλτέζου Μιφσούντ) δεν βγήκε, ενώ αντιθέτως ο πρόεδρος της ολλανδικής ομοσπονδίας Σπρένχερς βγήκε με τα τσαρούχια (39 ψήφοι). Πρώτος των πρώτων, και δικαιολογημένα πανευτυχής γι' αυτό, εξελέγη ο υπερδραστήριος Κύπριος Μάριος Λευκαρίτης (τον ψήφισαν 42 ομοσπονδίες στις 51). Εξελέγησαν, επίσης, ο Νορβηγός Ομνταλ (38) κι ο Αγγλος Τόμπσον (29), στις δε θέσεις των αποσυρθέντων Μπράουν και Φουρνέ-Φαγιάρ μπήκαν οι συμπατριώτες τους, ο Γερμανός 

Μάιερ-Φορφέλντερ κι ο Γάλλος Σιμονέ αντιστοίχως. Απέτυχαν, εκτός του Ματαρέζε, 

ο Φινλανδός Χεμελάινεν, ο Ρουμάνος Σάντου κι ο Γιουγκοσλάβος Τάνα. Εξάλλου, τις τέσσερις θέσεις της Ευρώπης στην Εκτελεστική Επιτροπή της FIFA πήραν ο Ισπανός Βιγιάρ, ο Βέλγος Ντ' Οοχε, ο Τούρκος Ερζίκ κι ο Ρώσος Καλασκόφ.<p>
 Στο ξεκίνημα του συνεδρίου, κατά τα ειωθότα, τηρήθηκε ενός λεπτού σιγή στη μνήμη των μεγάλων ανδρών του ευρωπαϊκού ποδοσφαίρου που απεβίωσαν την τελευταία διετία. Ανάμεσά τους, κι ο Γιώργος Δέδες.<p>


</td>  </tr>  <tr>    <td width="453" height="40"></td>  </tr></table></div><p>  <!--msnavigation--></td></tr><!--msnavigation--></table><br><center><table width = 640> <CENTER><b> Επικοινωνήστε με την </b><A HREF="mailto:elef@enet.gr">"E on-line"</A> <p><b> Copyright © 1999 Χ. Κ. Τεγόπουλος Εκδόσεις Α.Ε.</b><br> <br><font size = 2><b> ΑΠΑΓΟΡΕΥΕΤΑΙ </b> η αναδημοσίευση, η αναπαραγωγή, ολική, μερική ή περιληπτική, ή κατά παράφραση, ή διασκευή απόδοση του περιεχομένου της ηλεκτρονικής εφημερίδας με οποιονδήποτε τρόπο, μηχανικό, ηλεκτρονικό, φωτοτυπικό, ηχογράφησης ή αλλο, χωρίς προηγούμενη γραπτή άδεια του εκδότη. Νόμος 2121/1993 και κανόνες Διεθνούς Δικαίου πού ισχύουν στην Ελλάδα.</font></CENTER></table></center>
</body></html>
