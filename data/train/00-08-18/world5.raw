Για πρώτη φορά μετά την αποτυχία των συνομιλιών στο Καμπ Ντέιβιντ, Ισραηλινοί και Παλαιστίνιοι συναντήθηκαν την Τετάρτη για να συζητήσουν τα ακανθώδη ζητήματα που τους χωρίζουν εν όψει μιας οριστικής ειρηνευτικής συμφωνίας. Ωστόσο, χθες καμία πλευρά δεν έδειχνε ιδιαίτερα αισιόδοξη για την έκβαση των νέων αυτών συνομιλιών.
 Ο υπουργός Εξωτερικών του Ισραήλ, Σλόμο Μπεν Αμι, εκτιμά ότι θα είναι αδύνατο να διεξαχθεί μια νέα συνάντηση κορυφής για τη σύναψη ειρηνευτικής συμφωνίας, εάν οι Παλαιστίνιοι δεν δείξουν μεγαλύτερη «ευελιξία». «Η διεξαγωγή αυτής της συνάντησης κορυφής δεν είναι, για την ώρα, πραγματικά στο πρόγραμμα». Απαισιόδοξος εμφανίστηκε ο Παλαιστίνιος υπουργός Πληροφόρησης, Γιάσερ Αμπεντ Ράμπο: «Πολύ αμφιβάλλω ότι οι τρέχουσες επαφές με το Ισραήλ θα καρποφορήσουν».
 Εν τω μεταξύ, ο ειδικός απεσταλμένος των ΗΠΑ για τη Μέση Ανατολή, Ντένις Ρος, έφτασε χθες το απόγευμα στο Ισραήλ για μια νέα αποστολή στην περιοχή με στόχο την ισραηλο-παλαιστινιακή προσέγγιση για την προετοιμασία μιας νέας συνάντησης. Ο Ρος αναμένεται να συναντηθεί με τους διαπραγματευτές και των δύο 
 Ο Ισραηλινός πρωθυπουργός, Εχούντ Μπάρακ, απηύθυνε χθες με ανακοίνωσή του νέα έκκληση για ειρήνη στον Παλαιστίνιο ηγέτη, Γιάσερ Αραφάτ: «Ο πρωθυπουργός εξέφρασε την ελπίδα ότι ο Γ. Αραφάτ θα επωφεληθεί της ιστορικής ευκαιρίας για τη σύναψη μιας ειρήνης που θα υπηρετεί τα συμφέροντα των δύο λαών και υπογράμμισε ότι μόνο το άνοιγμα και η ευελιξία της παλαιστινιακής πλευράς μπορούν να επιτρέψουν το μεγάλο βήμα που θα οδηγήσει σε μια συμφωνία» αναφέρει 
η ανακοίνωση. Ο Μπάρακ συναντήθηκε την Τετάρτη με το βασιλιά της Ιορδανίας, Αμπντάλα ΙΙ.
 Eπειτα από τις συναντήσεις του με Κινέζους αξιωματούχους στο Πεκίνο, ο Ισραηλινός υπουργός Περιφερειακής Ανάπτυξης, Σιμόν Πέρες, χαιρέτισε χθες τις δηλώσεις του Γ. Αραφάτ για αναβολή της ανακήρυξης ανεξάρτητου παλαιστινιακού κράτους. Ο Σ. Πέρες τόνισε ότι η μονομερής ανακήρυξη της ανεξαρτησίας θα έβλαπτε περισσότερο τους Παλαιστινίους παρά το Ισραήλ και θα αναζωπύρωνε την ένταση στη Μέση Ανατολή. Η εκπρόσωπος της παλαιστινιακής αντιπροσωπείας στη σύνοδο του Καμπ Ντέιβιντ, Χάναν Ασράουι, επέκρινε με δηλώσεις της στην αιγυπτιακή εφημερίδα «Αλ Αχράμ» τη «στάση του θεατή» που έχει υιοθετηθεί από πολλά αραβικά κράτη και συνοδεύεται από έλλειψη υποστήριξης προς τους Παλαιστινίους: «Πολλά κράτη δίνουν προτεραιότητα στις αμερικανικές συμβουλές και σε μερικές περιπτώσεις στις οδηγίες των Αμερικανών».
 Τέλος, η Ουάσιγκτον κάλεσε τους Αμερικανούς πολίτες να αποφεύγουν αυτήν την περίοδο τις μετακινήσεις στο Ισραήλ, στη Λωρίδα της Γάζας και στη Δυτική Οχθη, 
λόγω πιθανών τρομοκρατικών επιθέσεων στις περιοχές αυτές. Το Στέιτ Ντιπάρτμεντ 
διευκρινίζει ότι, αν και δεν υπάρχει κάποια συγκεκριμένη απειλή εναντίον των ΗΠΑ, είναι σκόπιμο οι Αμερικανοί πολίτες να είναι ιδιαίτερα προσεκτικοί.
