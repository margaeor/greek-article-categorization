Ο Αμερικανός αντιπρόεδρος Αλ Γκορ έλαβε και τυπικά χθες το χρίσμα του Δημοκρατικού Κόμματος για τις προεδρικές εκλογές της 7ης Νοεμβρίου, ενώ χθες το βράδυ επρόκειτο να εκφωνήσει την επίσημη ομιλία αποδοχής του χρίσματος σηματοδοτώντας και την ολοκλήρωση του συνεδρίου στο Λος Αντζελες.
 Την ώρα που η Καρένα Γκορ Σιφ, η μεγαλύτερη από τα τέσσερα παιδιά του Γκορ, ανακοίνωνε την υποψηφιότητα του πατέρα της, ο Γκορ έκανε μια σύντομη εμφάνιση-έκπληξη για να αγκαλιάσει την 27χρονη κόρη του εν μέσω ενθουσιωδών χειροκροτημάτων. Πρωταγωνιστής στο βήμα του συνεδρίου ήταν χθες ο υποψήφιος για την αντιπροεδρία Τζο Λίμπερμαν, ο οποίος προέβη σε μια σφοδρή επίθεση εναντίον των Ρεπουμπλικάνων. «Είμαι ευτυχής που οι Ρεπουμπλικάνοι άλλαξαν ρητορικό ύφος, αλλά θα επιθυμούσα να άλλαζαν και πολιτική», είπε ο Λίμπερμαν αναφερόμενος στον ήπιο τόνο που υιοθέτησαν οι Ρεπουμπλικάνοι στο εθνικό τους συνέδριο στη Φιλαδέλφεια.
 «Οι αντίπαλοί μας είναι αξιαγάπητοι», συνέχισε, «αλλά η Αμερική πρέπει να καταλάβει ότι υπάρχουν ουσιαστικές διαφορές μεταξύ μας». Επέκρινε τον Ρεπουμπλικάνο υποψήφιο και κυβερνήτη του Τέξας Τζορτζ Μπους Τζούνιορ για την πολιτική του σε θέματα ποιότητας ζωής στην Πολιτεία του Τέξας και επιτέθηκε στις προτάσεις των Ρεπουμπλικάνων για τον εκσυγχρονισμό της εκπαίδευσης. Ο υποψήφιος για την αντιπροεδρία αναλαμβάνει κατά παράδοση στο εθνικό συνέδριο το ρόλο του επικριτή του αντίπαλου στρατοπέδου. Την ίδια «επιθετική» στάση είχε τηρήσει και στη Φιλαδέλφεια και ο υποψήφιος αντιπρόεδρος των Ρεπουμπλικάνων Ντικ Τσένι.
 Ο Τζο Λίμπερμαν δήλωσε ακόμη «υπερήφανος» που επελέγη από τον Αλ Γκορ, επιλογή 
που χαρακτήρισε «γενναία», καλώντας τους Αμερικανούς να στείλουν τον σημερινό αντιπρόεδρο στο Λευκό Οίκο ως πρόεδρο.
 Παρά τη γενική εντύπωση ενθουσιασμού, πολλοί σύνεδροι των Δημοκρατικών δεν έχουν ωστόσο διστάσει να εκφράσουν τις αμφιβολίες τους για το εάν ο Αλ Γκορ μπορεί πραγματικά να εξασφαλίσει τη νίκη στους Δημοκρατικούς. Αντιθέτως, στο συνέδριο της Φιλαδέλφειας οι σύνεδροι έδειναν μια εικόνα πραγματικής συσπείρωσης γύρω από τον αρχηγό τους Τζ. Μπους. Γεγονός είναι ότι ο Γκορ έχει μπροστά του ένα δύσκολο έργο, δεδομένου ότι πρέπει να σταθεροποιήσει τη βάση του κόμματος, να ξεχωρίσει από τη σκιά του Μπιλ Κλίντον αλλά και να εκμεταλλευτεί συγχρόνως την προηγούμενη θητεία του στο Λευκό Οίκο.
