 Με αφορμή την παράσταση «Γκιλγκαμές», που ανεβαίνει στο θέατρο της Πετρούπολης στις 28 Αυγούστου, πλησιάσαμε ανυποψίαστοι την Ομάδα «Ρόδα» προσπαθώντας να μάθουμε λίγα πράγματα για το έργο. Μιλώντας όμως μαζί τους ανακαλύψαμε κάποιους ανθρώπους που δίνουν μια άλλη διάσταση στη θεατρική εμπειρία. 
 Από τον Ιανουάριο του '91, οπότε ιδρύθηκε η ομάδα, μέχρι σήμερα έχουν προετοιμαστεί μόνο έξι θεατρικές παραστάσεις. Αυτό οφείλεται στο γεγονός ότι η «Ρόδα» δεν είναι μια ακόμα θεατρόπληκτη κίνηση, που αναζητεί απεγνωσμένα τις δάφνες του θέαματος. Δεν θα ήταν υπερβολή εάν λέγαμε ότι είναι μια κολεκτίβα δραστήριων ανθρώπων, που διάλεξαν το θεατρικό λόγο για να καλλιεργήσουν τις δυνατότητές τους. «Σκοπός της ομάδας είναι να συμβάλει στην ευρύτερη ανάπτυξη της προσωπικότητας και του δυναμικού των ανθρώπων της», μας είπε ο Βασίλης Τσοκόπουλος, ένα από τα παλαιότερα μέλη. «Ξεκινάμε από εκεί και καταλήγουμε στο θέατρο». 
 Οι περισσότεροι από τους ανθρώπους της «Ρόδας» δεν διεκδικούν την ιδιότητα του καλλιτέχνη. Δεν είναι επαγγελματίες ηθοποιοί που βιοπορίζονται από το χώρο της τέχνης, αλλά έμποροι, αρχιτέκτονες, γιατροί, υπάλληλοι κ.τ.λ. Ενα πολύχρωμο μωσαϊκό εμπειριών και πρακτικών, που επιτρέπει μια συνεχώς ανανεωμένη θεατρική επικοινωνία. Ακόμη και οι καλλιτέχνες που συμμετέχουν ξέρουν ότι, αυτή τη φορά, την προτεραιότητα θα έχει η ίδια η ομάδα και οι σχέσεις μεταξύ των μελών της, ενώ η παράσταση θα γίνει χωρίς καμιά βιασύνη, όταν όλα είναι έτοιμα. 
 Στη «Ρόδα» δεν είναι οι ημερομηνίες που καθορίζουν το ρυθμό δουλειάς. «Συνήθως κάνουμε περίπου ένα χρόνο για να ανεβάσουμε μια παράσταση. Ξεκινάμε το ένα καλοκαίρι και κάνουμε πρεμιέρα το επόμενο. Σε κάποια περίπτωση, μάλιστα, κάναμε δυόμισι περίπου χρόνια για να φτιάξουμε το έργο όπως θέλαμε», μας λέει ο Βασίλης.
 Στην ασυνήθιστη αυτή θεατρική πρωτοβουλία βασικός άξονας λειτουργίας είναι η συλλογική δράση. «Η ομάδα δημιουργήθηκε ακριβώς για να ξεπεραστούν οι τριβές και οι συγκρούσεις που πολώνουν τις δημιουργικές δυνάμεις». Γι' αυτό και κάθε παράσταση που παρουσιάζεται από τη «Ρόδα» είναι αποτέλεσμα συλλογικής δουλειάς. «Η μουσική βγαίνει μέσα από τις πρόβες, τα κοστούμια σχεδιάζονται από μέλη της ομάδας, ράβονται από εμάς. Ακόμη και το σενάριο συζητιέται κομμάτι κομμάτι και πλάθεται μέσα από την ομάδα», μαθαίνουμε. 
 Εμπνευστής αυτής της ιδέας είναι η Μαρία Περεβή, «ο άνθρωπος που είχε οραματιστεί αυτή την ιστορία πριν από κάποια χρόνια και θα μπορούσα να πω ότι είναι δικό της έργο η ύπαρξη αυτής της ομάδας», ομολογεί ο Βασίλης. 
 Ακόμη όμως και τα έργα που διαλέγουν είναι όλα ιδιαίτερα. Μερικά από αυτά τα γράφουν οι ίδιοι από την αρχή, ενώ μέσα από τίτλους όπως η«Τρικυμία» του Σέξπιρ, η «Ραμαγιάνα», σημαντικό έπος των Ινδών, και η «Οδύσσεια» του Ομήρου, διακρίνουμε μια διάθεση για κείμενα που θεωρούνται ιστορικά. «Γνώμονάς μας δεν είναι ακριβώς η Ιστορία, αλλά αυτό που λέμε θεμελιακός μύθος. Πιστεύουμε ότι πίσω από τα έργα μεγάλων πολιτισμών υπάρχει πάντα ένας μύθος, που πηγάζει από την εσωτερική ανάγκη του ανθρώπου να ανακαλύψει την ψυχή του. Θέματα που αφορούν θεμελιακά ζητήματα της ύπαρξης είναι πάντα επίκαιρα. Οι μεγαλύτερες αγωνίες μας δεν τρέφονται από την καθημερινότητά μας». 
 -Τι άλλο θα λέγατε ότι σας διαφοροποιεί από τις άλλες θεατρικές ομάδες; 
 «Ακόμη και η προετοιμασία που κάνουμε είναι διαφορετική. Απλώνεται σε πολλούς τομείς και μπορεί να μην αφορά καθόλου το έργο. Είναι κατ' αρχήν προετοιμασία ανθρώπων. Πρέπει να γνωριστούμε μεταξύ μας, να φτάσουμε σε ένα πιο άμεσο επίπεδο επικοινωνίας και γι' αυτό χρησιμοποιούμε διάφορες πρακτικές όπως τη γιόγκα, τελετουργικούς χορούς, ακόμη και το παιχνίδι. Για μας κάθε πρόβα έχει την ίδια αξία με μια παράσταση». 
 «Προφανώς όχι για τα χρήματα. Δεν θα μπορούσαμε να ζήσουμε από αυτό με τους ρυθμούς που δουλεύουμε. Υπάρχει κάτι άλλο, πιο δυνατό, που μας κάνει να κινούμαστε. Είναι η εμπειρία και το όφελος που έχει ο καθένας μας από αυτό». 
«Αυτό που κάνουμε είναι θέαμα και αυτός ίσως είναι και ο πραγματικός ρόλος του θεάτρου. Πιστεύω ότι η προσέγγιση αυτή πλησιάζει ένα θέατρο που ίσως να υπήρχε σε πολύ παλιότερες εποχές, που ήταν διαφορετικά τα κίνητρα και διαφορετικές οι συνθήκες, αλλά νομίζω ότι η πραγματική αιτία που υπάρχει το θέατρο είναι η επαφή με τις πραγματικές ανθρώπινες ανάγκες». 
