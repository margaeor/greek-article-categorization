Μία ακόμα προσπάθεια φυγής προς τα εμπρός, προκειμένου να αφήσει πίσω του ό,τι δεν μπορεί να λύσει, επιχειρεί ο Κώστας Καραμανλής.
 Την κατάσταση στο κόμμα και τις προτεραιότητες για το αμέσως προσεχές διάστημα συζήτησε χθες με τους Βαγγέλη Μεϊμαράκη, Δημήτρη Σιούφα και Aρη Σπηλιωτόπουλο. Εκείνο που επί της ουσίας διαπιστώθηκε είναι ότι τα προβλήματα υπάρχουν, αλλά η Ν.Δ. πρέπει πάση θυσία να αποφύγει την εσωστρέφεια και να δείξει στο εκλογικό σώμα ότι είναι παρούσα στις πολιτικές εξελίξεις παρακολουθώντας και κρίνοντας το κυβερνητικό έργο, αλλά και καταθέτοντας τις δικές της προτάσεις.
 - Το θέμα Σαμαρά έθεσε ο Β. Μεϊμαράκης, με αφορμή και τη δήλωση της Ντόρας Μπακογιάννη στη Θεσσαλονίκη, αλλά ο Κ. Καραμανλής έκλεισε τη συζήτηση πριν καν αρχίσει λέγοντας πως τέτοιο θέμα δεν υπάρχει.
 - Παρά τις όποιες διαστάσεις πήρε το θέμα της παύσης των περιφερειακών στελεχών, και κυρίως του τρόπου με τον οποίο έγινε, δεν πρέπει να δοθεί συνέχεια, καθώς δεν σημαίνει ότι αυτοί που έφυγαν δεν θα αξιοποιηθούν εκ νέου. Ετσι, οι ενδιαφερόμενοι παίρνουν το μήνυμα, ότι θα γίνει προσπάθεια αποκατάστασής τους, ώστε να πέσουν οι τόνοι των αντιδράσεων και διαμαρτυριών για την απόφαση Μοσχονά. 
 Ο πρόεδρος της Ν.Δ. είπε στους άμεσους συνεργάτες του ότι το τριήμερο θα βρίσκεται στην Τήνο, αλλά από τη Δευτέρα που θα ξανασυναντηθούν, θα πρέπει να έχει στα χέρια του τα ενημερωτικά σημειώματα των τομεαρχών, προκειμένου να ετοιμάσει την παρουσία του στη Θεσσαλονίκη, για την οποία ο Β. Μεϊμαράκης τού συνέστησε να μην τελειώσει με τη συνέντευξη Tύπου, αλλά να παραμείνει στην πόλη για να συναντηθεί με εκπροσώπους των παραγωγικών τάξεων και άλλες προσωπικότητες και να ενημερωθεί για τα προβλήματα που απασχολούν την περιοχή.
 Ο Κ. Καραμανλής υπενθύμισε επίσης ότι απόφασή του είναι να ρίξει το κύριο βάρος της πολιτικής παρουσίας του στη Βουλή. Γι' αυτό και ζήτησε να συγκεντρωθούν στοιχεία για τον ΟΤΕ, εν όψει της συζήτησης, στο θερινό τμήμα, του νομοσχεδίου για την απελευθέρωση των τηλεπικοινωνιών. Επίσης, όπως είπε, το κόμμα του θα επιμείνει στην πρόταση νόμου που έχει ήδη καταθέσει για τη διαφάνεια στα δημόσια έργα, τις προμήθειες και κάθε συναλλαγή με το Δημόσιο.
 Στο μεταξύ, η Ντόρα Μπακογιάννη που ρωτήθηκε εκ νέου στην Κοζάνη για το θέμα Σαμαρά, δεν θέλησε να δώσει περαιτέρω συνέχεια, αρκούμενη μόνο στην παρατήρηση πως ό,τι ήταν να πει, το έχει πει.
 Επί του θέματος, δήλωση έκανε και ο Γιάννης Κεφαλογιάννης, με την οποία επέκρινε, αν και δεν την κατονόμασε, την Ντόρα Μπακογιάννη: «Οταν η χώρα -τόνισε- αντιμετωπίζει τόσα προβλήματα και ο λαός τόσες ανάγκες, δεν υπάρχουν προσωπικές θέσεις και επιλογές και ούτε είναι επιτρεπτές τέτοιες ενοχλήσεις αλλά και διατυπώσεις απειλών. Ολοι πρέπει να θεωρούμε τους εαυτούς μας στρατευμένους στην ανάγκη απαλλαγής της χώρας από τη σημερινή παρακμή και την ανεπαρκή και επικίνδυνη για το λαό κυβέρνηση».
