 Εισαγγελικός λειτουργός της Πάτρας κατηγορείται από πολίτες αλλά και από την Aστυνομία, ότι επιτέθηκε με απρεπείς εκφράσεις σε δόκιμη τροχονόμο που τόλμησε
να του δώσει κλήση για το παράνομα σταθμευμένο αυτοκίνητό του. 
 Ο δικαστικός λειτουργός (το όνομα του οποίου δεν το ανακοινώνει η Αστυνομική Διεύθυνση Αχαΐας), το Σάββατο πάρκαρε παράνομα το αυτοκίνητό του σε πολυσύχναστο δρόμο της Πάτρας. Η νεαρή τροχονόμος, η οποία προσπαθούσε να ρυθμίσει την κυκλοφορία, ζήτησε από τον εισαγγελέα να απομακρύνει το αυτοκίνητό του γιατί όπως του εξήγησε ήταν σταθμευμένο παράνομα σε κίτρινη γραμμή. 
 Εκείνος επικαλούμενος την ιδιότητά του αγνόησε την υπόδειξη της τροχονόμου και
δεν υπάκουσε. Η τροχονόμος όμως επέμενε και τότε ο δικαστικός λειτουργός εξερράγη, προτρέποντας εκτός των άλλων την έκπληκτη τροχονόμο «να πάει να πλύνει τα πιάτα».
 Το πλήρωμα ενός περιπολικού, που παρακολουθούσε το επεισόδιο, έκοψε τελικά τη κλήση για παράνομη στάθμευση και ο οξύθυμος εισαγγελέας επισκέφθηκε λίγο αργότερα τον Αστυνομικό Διευθυντή Αχαΐας Β. Τασιόπουλο, από τον οποίο ζήτησε να «σβηστεί» η κλήση του. 
 Ο κ. Τασιόπουλος όχι μόνο δεν «έσβησε» την κλήση, αλλά ανέθεσε στον Αστυνομικό
Διευθυντή Σπύρο Σιδέρη να διερευνήσει τις πτυχές της υπόθεσης, ενώ ενημέρωσε τα υπουργεία Δημόσιας Τάξης και Δικαιοσύνης, τον αρχηγό της ΕΛ.ΑΣ., την Eισαγγελία του Αρείου Πάγου και την Εισαγγελία Εφετών.
 Ο πρόεδρος της Ενωσης Αστυνομικών Υπαλλήλων Γιάννης Ταπεινός με δηλώσεις του, ανέφερε ότι είναι λυπηρή και καταδικαστέα η συμπεριφορά του δικαστικού λειτουργού και κάλεσε την πολιτεία να προστατέψει τους αστυνομικούς από τη συμπεριφορά των όποιων ασκούν εξουσία». 
 Σύμφωνα με πληροφορίες, συγκεκριμένος δικαστικός λειτουργός, πριν από ένα μήνα
είχε δημιουργήσει ανάλογο περιστατικό όταν κάλεσε την Αμεση Δράση στην οδό Φιλοποίμενος, προκειμένου να παρατηρήσει νεαρή κοπέλα που είχε σταθμεύσει το μοτοποδήλατό της κοντά στο αυτοκίνητό του και δεν μπορούσε να ξεκινήσει.
 «Πού είναι το περιπολικό, κοιμάστε όρθιοι», φέρεται ότι είχε πει στον τηλεφωνητή υπηρεσίας, επειδή κατά την άποψή του το περιπολικό άργησε να φτάσει
 Μάλιστα, λέγεται ότι ο αστυφύλακας-τηλεφωνητής έχει συντάξει αναφορά για το συγκεκριμένο περιστατικό, την οποία έχει παραδώσει στην Ενωση Αστυνομικών Υπαλλήλων νομού Αχαΐας. 
