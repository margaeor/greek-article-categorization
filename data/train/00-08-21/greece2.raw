Τους πανεπιστημιακούς γιατρούς που εργάζονται σε πανεπιστημιακές κλινικές, οι οποίες φιλοξενούνται, υποστηρίζονται οικονομικά και με κάθε άλλο τρόπο και είναι ενσωματωμένες σε δημόσια νοσοκομεία, αφορά το μέτρο που περιλαμβάνει το σχέδιο μεταρρύθμισης του ΕΣΥ. Σύμφωνα με αυτό, οι πανεπιστημιακοί γιατροί που δουλεύουν στο ΕΣΥ θα πρέπει να επιλέξουν ανάμεσα σε ιδιωτικό και δημόσιο τομέα.
 Τα παραπάνω επεσήμανε ο υπουργός Υγείας Αλέκος Παπαδόπουλος, απαντώντας σε σχετικό ερώτημα της «Ε», διευκρινίζοντας ότι το μέτρο αυτό δεν αφορά όσους γιατρούς εργάζονται σε πανεπιστημιακά νοσοκομεία, τα οποία είναι πολύ λίγα στη
χώρα μας. «Οι εργασιακές σχέσεις αυτών των γιατρών», υπογράμμισε, «είναι κάτι που δεν αφορά το υπουργείο Υγείας».
 «Χαίρομαι, διότι οι πρώτες αντιδράσεις ήταν πάρα πολύ θετικές, όσον αφορά το μέτρο», πρόσθεσε, «και νομίζω ότι αποδέχονται πια οι πάντες ότι και εδώ στην Ελλάδα θα πρέπει να συμβεί αυτό που συμβαίνει σε όλο τον κόσμο: ότι δεν μπορεί
ο πανεπιστημιακός γιατρός να είναι διευθυντής μιας κλινικής ενός δημόσιου νοσοκομείου, να πηγαίνει ταυτόχρονα να χειρουργεί σε δύο ιδιωτικές κλινικές ή να παρέχει τις υπηρεσίες του και το απόγευμα να έχει ιδιωτικό ιατρείο και, βεβαίως, να έχει μειωμένη παρουσία και στο νοσοκομείο, αλλά και στο πανεπιστήμιο».
 «Αυτό πιστεύω ότι θα γίνει ευρέως αποδεκτό», συνέχισε, επισημαίνοντας ότι «αν υπάρχουν κάποιοι, οι οποίοι θα θέλουν να συνεχίσουν να βλέπουν το ιατρικό τους
επάγγελμα όχι ως λειτούργημα, αλλά ως μέσο - διαδικασία πλουτισμού, αυτοί, αν υπάρχουν, θα είναι ελάχιστοι. Πιστεύω ότι οι πανεπιστημιακοί γιατροί θα βοηθήσουν προς αυτή τη μεταρρύθμιση».
 «Πράγματι», σημείωσε ο κ. Παπαδόπουλος, «ένα δημόσιο νοσοκομείο», χρειάζεται τους πανεπιστημιακούς γιατρούς, διότι είναι εκείνοι οι οποίοι και ανανεώνουν τη γνώση, την επιστήμη, την εξειδίκευση και κυρίως έχουν ένα σημαντικό ρόλο να
διαδραματίσουν, όχι μόνο στην εκπαίδευση των φοιτητών των προπτυχιακών, αλλά κυρίως να συμβάλουν ουσιαστικά σε αυτό που είναι μέγα ζητούμενο σήμερα στην ιατρική: στη συνεχή ανανέωση της γνώσης της ιατρικής επιστήμης, η οποία εξελίσσεται συνεχώς».
 Οσον αφορά το πότε θα αρχίσει η κατάργηση διαφόρων μικρών κυρίως νοσοκομείων και κλινικών, ο υπουργός σημείωσε ότι αυτό θα γίνει αρχικά μέσα στο 2001. Το ποια όμως και το πώς, θα προκύψουν από τους ειδικούς υγειονομικούς χάρτες, οι οποίοι θα αρχίσουν να συντάσσονται και ανάλογα με τις ανάγκες θα προσδιορίζονται.
 «Μέχρι στιγμής», τόνισε, «υπάρχουν νοσοκομεία που δεν έχουν λόγο ύπαρξης και υπάρχει ανάγκη μετατροπής τους. Πολλές κλινικές που υπάρχουν στήθηκαν, όχι προς χάριν των αναγκών, αλλά των αναγκών στελέχωσής τους από εργαζόμενους μέσα
 Τέλος, σχετικά με το τι θα γίνει με τα ειδικά νοσοκομεία, όπως για παράδειγμα με το «Ανδρέας Συγγρός», το «Σωτηρία» και το ΚΑΤ, ο υπουργός εξήγησε ότι σύμφωνα με τη μεταρρύθμιση, καταργείται η διάκριση νομαρχιακών και περιφερειακών νοσοκομείων.
 «Η μόνη διάκριση», σημείωσε, «θα είναι γενικά και ειδικά νοσοκομεία και ακαδημαϊκά νοσοκομεία του ΕΣΥ. Τα ειδικά νοσοκομεία, όπως είναι τα ογκολογικά,
θα εξακολουθούν να υπάρχουν, μολονότι ορισμένα στην ουσία, όπως το "Σωτηρία", έχουν μετατραπεί σε γενικά νοσοκομεία. Αυτά χρειάζονται, γιατί θα πρέπει να λειτουργούν και ως κέντρα αναφοράς».
