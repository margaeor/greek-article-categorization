Αντιμέτωπος με τα πολλά και οξυμένα προβλήματα που πρέπει να επιλυθούν άμεσα -Ολυμπιάδα, ΕΣΥ, εργασιακό καθεστώς- και τα οποία εν πολλοίς θα κρίνουν την αποτελεσματικότητα και αποδοτικότητα της κυβερνητικής πολιτικής, τίθενται από σήμερα ο πρωθυπουργός Κώστας Σημίτης και η κυβέρνησή του, καθώς οι διακοπές τελείωσαν και η νέα κυβερνητική περίοδος άρχισε...
 Ο Κώστας Σημίτης επέστρεψε από τη Σίφνο χθες το βράδυ και σήμερα το πρωί έχει σύσκεψη με τους στενούς του συνεργάτες στο Μέγαρο Μαξίμου, το λεγόμενο «πρωινό
καφέ», για ένα πρώτο προγραμματισμό των επαφών και δραστηριοτήτων του των επόμενων ημερών. Οι επαφές που θα έχει εντός της εβδομάδας ο Κώστας Σημίτης φανερώνουν πάντως και ποια είναι εκείνα τα θέματα που τον απασχολούν άμεσα και
τα οποία θέλει να προωθήσει με γρήγορους ρυθμούς. Πρόκειται για την οικονομική
 Κατ' αρχάς αύριο το πρωί θα έχει συνάντηση με όλο το οικονομικό κυβερνητικό επιτελείο (υπουργούς και υφυπουργούς Εθνικής Οικονομίας, Οικονομικών, Ανάπτυξης, Εργασίας). Θέματα συζήτησης θα είναι ο καθορισμός της οικονομικής πολιτικής της νέας περιόδου και οι εξαγγελίες που θα κάνει στην ομιλία του στη
Διεθνή Εκθεση Θεσσαλονίκης στις 2 Σεπτεμβρίου, καθώς είθισται μέσω αυτή της ομιλίας ο εκάστοτε πρωθυπουργός να εξαγγέλλει την οικονομική πολιτική που θα ακολουθήσει.
 Την Τρίτη το απόγευμα θα συναντηθεί με τους υπουργό και υφυπουργό Παιδείας, Πέτρο Ευθυμίου και Φίλιππο Πετσάλνικο. Αντικείμενο συζήτησης, η εκπαιδευτική μεταρρύθμιση και οι αλλαγές που προωθεί σε αυτή το υπουργείο. Ο κ. Σημίτης φαίνεται να είναι υπέρ ορισμένων αλλαγών που θα έχουν στόχο την αποσυμφόρηση των μαθητών και επιθυμεί να προχωρήσουν γρήγορα ώστε να μην αρχίσει με την έναρξη της νέας χρονιας και ένα νέο πεδίο αντιπαράθεσης με μαθητές και καθηγητές. Και θέλει να αποφύγει ένα τέτοιο ενδεχόμενο, καθώς είναι πολύ πιθανό να υπάρξουν κοινωνικές αναταράξεις λόγω των προωθούμενων μεταρρυθμίσεων
στο εργασιακό καθεστώς και στο χώρο της υγείας, θέματα με τα οποία επίσης θα ασχοληθεί ενδεχομένως και πριν πάει στη Νέα Υόρκη.
 Την Τετάρτη σειρά έχει η Ολυμπιάδα. Θα προεδρεύσει της διυπουργικής επιτροπής,
ενώ την επομένη θα βρίσκεται στην Αθήνα κλιμάκιο της ΔΟΕ υπό τον κ. Ζογκ για να ενημερωθεί για την πορεία της προετοιμασίας.
 Την Πέμπτη θα συνεδριάσει το υπουργικό συμβούλιο χωρίς κάποιο ειδικό θέμα. Θα ασχοληθεί με τις προτεραιότητες της νέας κυβερνητικής περιόδου.
