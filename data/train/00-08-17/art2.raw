 Ο Θοδωρής Γκόνης συγκαταλέγεται μεταξύ των δημιουργών που η εκφραστική τους δεινότητα δεν περιορίζεται σ' ένα αντικείμενο, αλλά δοκιμάζεται συνεχώς, αναζητεί και σμιλεύει τρόπους για να διατυπώσει τις καλλιτεχνικές ανησυχίες του. Ηθοποιός και σκηνοθέτης του θεάτρου, στιχουργός με καθοριστικές για την πορεία του συνεργασίες, όπως αυτή με τον Νίκο Ξυδάκη, ποιητής και εσχάτως πεζογράφος. Πριν από μερικές εβδομάδες κυκλοφόρησε η συλλογή διηγημάτων του «Τα πορτοκάλια της Παλαιάς Επιδαύρου και άλλα διηγήματα» (εκδ. Αγρα) με επαινετικά σχόλια στον Τύπο. Μικρές ιστορίες αυτοβιογραφικές, διανθισμένες με νοσταλγία και παιδικές αναμνήσεις από μια εποχή τόσο κοντινή μα και τόσο μακρινή, διαθέτοντας το χάρισμα της λεπταισθησίας και της ποιητικότητας, γι' αυτό και κάλλιστα θα μπορούσαν να γίνουν στίχοι για τραγούδια. Παράλληλα, ηγείται της θεατρικής ομάδας του ΔΗΠΕΘΕ Αγρινίου, ως καλλιτεχνικός διευθυντής, 
περιοδεύοντας ανά την Ελλάδα με την παράσταση «Το μελτεμάκι» του Παντελή Χορν.
 * Τούτα τα διηγήματα αποτελούν ένα «ευγενές πάρεργο» για εσάς εν μέσω όλων των 
 «Ομολογώ ότι αυτά τα διηγήματα τα νιώθω σαν τραγούδια. Σαν μικρά τραγούδια με αρχή, μέση και τέλος. Δεν τα θεωρώ καν πάρεργο γιατί θα τα έκανα έτσι κι αλλιώς. Το διήγημα είναι μια τεχνοτροπία, ας πω, πιο ταπεινή αλλά όχι κι εύκολη, σαν το τραγούδι δηλαδή. Σε αντίθεση με το μυθιστόρημα, που δεν ξέρω αν 
μπορώ να κινηθώ στο χώρο αυτό, να τον καλλιεργήσω. Με το διήγημα νομίζω ότι είμαι εντός των προδιαγραφών μου. Αλλά, ξέρεις, καμιά φορά δεν χρειάζεται να σκέφτεσαι πολύ αν θέλεις να κάνεις κάτι. Ισως να μην τολμούσα να τα εκδώσω αν δεν με παρότρυνε ο Σταύρος Πετσόπουλος από την "Αγρα". Συνηθίζω να γράφω σε παλιά τετράδια, τα οποία αγοράζω από παλαιοπωλεία και επαρχιακά βιβλιοπωλεία, και όλο και κάτι ενδιαφέρον βγαίνει μέσα από αυτά στο τέλος. Ενα τέτοιο τετράδιο έδωσα στην "Αγρα" με διηγήματα που είχα ήδη δώσει να δημοσιευτούν σε διάφορα έντυπα. Είναι ιστορίες που δεν έχουν να κάνουν με την τρέχουσα επικαιρότητα αλλά πρόκειται για προσωπικά βιώματα. Σε μία εβδομάδα μού απάντησε ότι θα τα κυκλοφορήσει, και αυτό με ενθάρρυνε πολύ. Ετσι απλά. Αν μου 
έλεγε ότι δεν αξίζουν τον κόπο, θα τα φύλαγα στο συρτάρι μου. Κάπως έτσι, πάντως, πήρα κουράγιο και έχω αρχίσει να δουλεύω μια νουβέλα. Στο περιθώριο των θεατρικών μου υποχρεώσεων βρίσκω το χρόνο να την επεξεργάζομαι». 
 «Βέβαια, την παρακολουθώ όσο μπορώ περισσότερο. Πιστεύω ότι γράφονται ωραία πράγματα και τώρα, παρ' ότι δεν έχω καθολική εποπτεία με το πέρασμα των χρόνων. Βρίσκω αρκετό ενδιαφέρον σε νεότερους συγγραφείς, κι αυτό νομίζω ότι είναι ενδεικτικό. Δεν συμφωνώ με αυτούς που πιστεύουν ότι δεν υπάρχουν πραγματικά καλοί συγγραφείς τα τελευταία χρόνια».
 * Ομως, γίνεται πολύς λόγος σήμερα για μεγάλη ποσότητα κι αντιστρόφως ανάλογη ποιότητα...
 «Πάντοτε συνέβαινε τούτο. Τα καλά βιβλία συνεχίζουν να φθάνουν στην επιφάνεια. 
Τελικά, το ότι βγαίνουν πάρα πολλοί τίτλοι δεν είναι κακό. Είναι προτιμότερο να βγαίνει ένα κακό μυθιστόρημα από το να ανοίγει ένα νυχτερινό κέντρο...».
 * Η γραφή σας έχει το σπάνιο νοσταλγικό άρωμα μιας ελληνικής επαρχίας που έχει 
χαθεί, ίσως πια ξεχασμένη και ανεπίστρεπτη. Ηταν σκόπιμη αυτή η διάσταση ή πρόκειται για βιωμένη κατάσταση που αποτυπώθηκε συνειρμικά; 
 «Ακριβώς, γιατί νομίζω πως ό,τι ζει ο καθένας πρέπει αυτό να αφηγείται. Δεν έχω την πρόθεση να συγκρίνω το παρελθόν με το παρόν. Απλώς, μου αρέσει να απαλύνεται η ροή του χρόνου, γιατί όχι να μην "ξύνονται" λίγο οι πληγές του παρελθόντος...».
 * Η παιδικότητα που αφήνετε να διαφανεί, χαρακτηρίζει το σύνολο του βιβλίου.
 «Αυτό το στοιχείο με ενθουσιάζει. Χαίρομαι που το διατηρώ, αν και προτιμώ να μην το πολυαναλύω μέσα μου. Είναι σαν το παραμύθι με τη σαρανταποδαρούσα και το βάτραχο, η οποία χορεύει και ο βάτραχος τη ρωτά ποια πόδια της χρησιμοποιεί. Τότε εκείνη μπερδεύεται και σταματάει το χορό. Ετσι κι εγώ, δεν θέλω να το σκέφτομαι ιδιαίτερα. Με χαρά ενός παιδιού καταπιάνομαι και στα γραπτά μου». 
 * Η μνήμη είναι αστείρευτη τελικά. Σε διαφορετική περίπτωση θα νοσούσε το παρόν και το μέλλον, έτσι δεν είναι; 
 «Συμφωνώ κι εγώ σ' αυτό. Να πω ένα παράδειγμα. Χρειάστηκε να κάνω κάποιες επώδυνες ιατρικές εξετάσεις. Σκέφτηκα ότι όλη η οικογένειά μου στο παρελθόν είχε κάνει τέτοιες εξετάσεις κι ένιωθαν σαν εμένα. Ετσι μπόρεσα να κάνω υπομονή και να τις τελειώσω... Κουράγιο δίνει η μνήμη και τότε προχωράς μπροστά». 
 * Παρατηρώ ότι στη δομή των διηγημάτων σας υπάρχει μια αύξουσα αφηγηματική ροή 
 «Χρησιμοποιώ βασικά τον τρόπο των τραγουδιών μου. Δεν θέλω να υπάρχει μόνο συναισθηματική κορύφωση, αφήνω τον αναγνώστη να πλάσει και δικές του εικόνες. Μου αρέσει αυτό κι έχει ενδιαφέρον, νομίζω».
 * Είναι περισσότερες οι απαιτήσεις στο στίχο, στον οποίο πρέπει να προσαρμόζει 
κανείς την έκφρασή του σε δημιουργίες κάποιου άλλου, ή στο πεζό κείμενο και στην ελευθερία που παρέχει; 
 «Πιο δύσκολο απ' όλα είναι να γράψεις ένα καλό ποίημα. Το πεζό κείμενο έχει ελευθερία στην έκφραση. Ομως, θεωρώ πιο δύσκολο να γράψω ένα καλό τραγούδι, ακόμη και τώρα, ύστερα από τόσα χρόνια στη στιχουργία». 
 * Μερικά από τα διηγήματά σας αναφέρονται στον αθλητισμό, και δη στο ποδόσφαιρο. Είστε όντως φίλαθλος; Πιστεύετε κι εσείς στην αγαστή σύμπραξη του δημοφιλέστερου λαϊκού αθλήματος με την καλλιτεχνική δημιουργία; 
 «Ναι, πηγαίνω τακτικά στο γήπεδο. Θα έλεγα ότι είμαι λάτρης του ποδοσφαίρου της παλιάς εποχής, δηλαδή τα χρόνια που μικρός πήγαινα να δω μπάλα στο γήπεδο του Πανναυπλιακού, στην άλλη άκρη της πόλης από το σπίτι μου. Ηταν φοβερή στιγμή το να καταφέρω να μπω μέσα, πηδώντας από τη μάντρα ή παρακαλώντας κάποιον συγγενή να με πάρει κοντά του για να μην πληρώσω εισιτήριο. Θα έλεγα ότι είναι καλύτερο οι διανοούμενοι που ασχολούνται τελευταία να αφήσουν το ποδόσφαιρο να επιτελέσει τον ψυχαγωγικό ρόλο του, κι ας μη δημιουργούν θεωρίες 
γύρω απ' αυτό. Είναι της μόδας όλα αυτά και μου προκαλούν το γέλιο».
 «Ναι, βέβαια. Και πώς δεν υπάρχουν άλλωστε; .. Οι γραμμές της σέντρας, του πλαγίου άουτ, του κόρνερ (γέλια). Οι περισσότεροι που γράφουν με αφορμή το ποδόσφαιρο δεν έχουν ιδέα του τι εστί αυτό το άθλημα, της γοητείας που έχει όταν το ζεις ως φίλαθλος από κοντά. Οι Λατινοαμερικάνοι συγγραφείς έχουν πιάσει πολύ καλά αυτό το θέμα, για τους οποίους το ποδόσφαιρο αποτελεί μέρος της κοινωνικής τους ζωής».
 * Τι προσδοκίες έχετε από τη λογοτεχνική σας δημιουργία; 
 «Προσδοκώ να μπορέσω να γράφω ακόμη περισσότερο στο μέλλον. Να βρω ησυχία για να εμπλακώ πιο πολύ στη λογοτεχνική γραφή, αφού η ενασχόλησή μου με το θέατρο έχει μεγάλες απαιτήσεις και σπαταλώ πολύ χρόνο και ενέργεια. Εκτός από τη λογοτεχνία, σκέφτομαι στο μέλλον να ασχοληθώ με τη θεατρική γραφή». 
 * Ως στιχουργός έχετε δώσει ιδιαίτερα δείγματα γραφής ώστε, αν μη τι άλλο, να διαφοροποιείστε από την κοινή στιχουργική πεπατημένη των τελευταίων χρόνων. Συμφωνείτε με την άποψη ότι σταδιακά έχει επέλθει μια έκπτωση έως ρηχότητα στον ελληνικό στίχο; 
 «Αυτή η έκπτωση έχει επέλθει παντού. Υπάρχουν όμως άνθρωποι που "το παλεύουν", 
παρ' όλο που σιγά-σιγά η μελωδία γίνεται πιο εύκολη, γίνεται "χαλί" και τα λόγια τη συμπληρώνουν. Είναι μια τάση απλοποίησης, ένα φαινόμενο των καιρών. Για να αντέξει ένας καλός στίχος, χρειάζεται καλή μελωδία, και το αντίστροφο».
 * Πριν από μερικούς μήνες αναλάβατε την καλλιτεχνική διεύθυνση του ΔΗΠΕΘΕ Αγρινίου. Παρ' ότι ο θεσμός των Δημοτικών Περιφερειακών χωλαίνει κατά γενική ομολογία, πιστεύετε στη δυναμική που μπορεί να αναπτύξει, έχει προοπτική τελικά; 
 «Το ότι ανέλαβα τη θέση αυτή, σημαίνει ότι πιστεύω σε αρκετά πράγματα που μπορούν ακόμη να γίνουν. Ο θεσμός είναι πράγματι σε οριακό σημείο και πρέπει να επανεξεταστεί στο σύνολό του. Είναι πια κοινό μυστικό ότι αρκετά ΔΗΠΕΘΕ υπολειτουργούν περιμένοντας κάποια περιοδεία το καλοκαίρι και τίποτε άλλο. Αν και έχει περάσει μία εικοσαετία, σήμερα η λειτουργία τους παραπαίει. Η δομή τους είναι ξεπερασμένη κι ο νέος υπουργός Πολιτισμού έδειξε ότι τα συμμερίζεται όλα αυτά. Ελπίζω να αρχίσουν να ταξινομούνται όλα αυτά τα ζητήματα. Διότι χρειάζεται εθνική πολιτιστική πολιτική. Και δεν είναι δυνατόν να γίνονται αξιόλογες δουλειές, για παράδειγμα στο Θεσσαλικό, στην Πάτρα ή την 
Καλαμάτα, αλλά να γίνονται μόνο περιστασιακά, από 'δώ κι από 'κεί. Αυτή η πολιτική του υπουργείου θα πρέπει να ξεκινά από το κέντρο και κατόπιν να επεκτείνεται στην περιφέρεια. Ακόμη, τα οικονομικά είναι απαγορευτικά ώστε να καταφέρει ένα δημοτικό περιφερειακό θέατρο να υποστηρίξει δύο - τρεις καλές παραγωγές το χρόνο. Δεν μπορεί να επαφίεται η λειτουργία του σε μερικούς γνώστες του αντικειμένου που τυχαίνει να ζουν σ' αυτές τις πόλεις ή, πάλι, να συμβαίνει να ασχολούνται με το θέατρο άνθρωποι που δεν έχουν καμία σχέση με αυτό. Πρέπει τα ΔΗΠΕΘΕ να τα διευθύνουν ταλαντούχοι άνθρωποι που θα τα βοηθήσουν αλλά και θα βοηθηθούν οι ίδιοι. Για μένα πιστεύω ότι έχω ήδη κερδίσει αρκετά πράγματα από την εμπειρία αυτή. Το ΔΗΠΕΘΕ Αγρινίου έχει καλές προοπτικές, το υποστηρίζουν πάρα πολύ τόσο ο δήμαρχος όσο και ο πρόεδρός του. Υπάρχουν στην πόλη αξιόλογοι άνθρωποι που βοηθούν πολύ, αν και φυσικά τα οικονομικά μας δεν είναι ρόδινα».
 * Πώς διαλέξατε να ανεβάσετε το «Μελτεμάκι» φέτος το καλοκαίρι; 
 «Είμαι ευτυχής που ξανανεβαίνει αυτό το έργο, αφού έχει να ανεβεί από το 1959. 
Είναι το λιγότερο παιγμένο έργο του Παντελή Χορν. Εχει τη θαλασσινή αίσθηση που αγαπώ και μου ανοίγει ξανά τις πόρτες για τα θαλασσινά διηγήματα σπουδαίων 
συγγραφέων σαν τον Κόντογλου, τον Καρκαβίτσα, τον Μωραϊτίδη. Η σκηνοθεσία μου πέρασε μέσα από αυτές τις αναγνώσεις, και χαίρομαι που οι συνεργάτες μου το συμμερίστηκαν». 
 * Τι άλλους στόχους έχετε θέσει με το ΔΗΠΕΘΕ Αγρινίου; 
 «Το βασικό για μένα είναι να αναδειχθεί ο τόπος μέσα από τις δραστηριότητές μας. Ηδη, το χειμώνα αναδείξαμε τις παλιές αποθήκες του Παπαστράτου, με τις εκθέσεις ζωγραφικής που οργανώσαμε εκεί, και τώρα τη λίμνη της Τριχωνίδας. Αλλά έχω κι άλλες σκέψεις που ελπίζω να υλοποιηθούν στα τρία χρόνια της θητείας μου στο Αγρίνιο. Εξάλλου, πιστεύω ότι όταν τελειώνει ο ρόλος σου κάπου, πρέπει μετά να φεύγεις». 
 * Οσον αφορά τη σταδιοδρομία σας μέχρι σήμερα, απ' αυτό το εκφραστικό πολύπτυχο τι ξεχωρίζετε, τι θεωρείτε καθ' εαυτόν; 
 «Η αλήθεια είναι ότι έχω κουραστεί πάρα πολύ για να τα πετύχω όλα αυτά. Δυσκολεύτηκα, απογοητεύτηκα, θέλησα να εγκαταλείψω τα πράγματα κάποιες στιγμές. Ολα όσα κάνω με εκφράζουν. Αν όμως μπορώ να πω ότι διαθέτω κάποιο ταλέντο, αυτό είναι η μελέτη. Με έχει βοηθήσει πολύ στη δημιουργία μου, και πιστεύω ότι τουλάχιστον είμαι καλός αναγνώστης. Νιώθω μερικές φορές σαν τους παρανόμους, αφού πολλές φορές φεύγω κάπου να "κρυφτώ", να απομονωθώ και να διαβάσω. Είναι πολύ σημαντικό αυτό». 
 * Σχολιάστε μου το μότο από ένα διήγημά σας που λέει «μπορεί τα τραγούδια σου να ακούγονται παντού, όμως ποτέ σου δεν πρόκειται να τραγουδήσεις. Ποτέ δεν θα 
 «Εκτιμώ πολύ το χορό και το τραγούδι. Αλλά και τους ανθρώπους που χορεύουν και 
τραγουδούν. Στο σπίτι μου, κάποιοι άνθρωποι εκφράζονταν με αυτό τον τρόπο εξαιρετικά. Ισως αυτό να αποτέλεσε για μένα απαγορευτικό μέτρο. Γι' αυτό δεν ξέρω να χορεύω και να τραγουδώ. Εντάξει, όλοι έχουμε ελλείψεις, και μάλιστα πολλές. (γέλια) Δόξα τω θεώ, από ελλείψεις είμαστε πλήρεις... Είναι σαν το ποδόσφαιρο: άλλοτε κερδίζεις, άλλοτε χάνεις». 
