 Την ερχόμενη Δευτέρα πρόκειται να συνεδριάσουν για άλλη μια φορά τα μέλη της επιτροπής της Ιεραρχίας που έχουν αναλάβει τη συλλογή υπογραφών, με αίτημα τη διεξαγωγή δημοψηφίσματος. Οπως έγινε γνωστό χθες, τα ψηφοδέλτια είναι ήδη έτοιμα και έχουν τυπωθεί περίπου εννέα εκατ. αντίτυπα.
 Τα ψηφοδέλτια πρόκειται να διανεμηθούν στις μητροπόλεις, τις επόμενες ημέρες.
 Στο μεταξύ, η Ιερά Σύνοδος ειδοποίησε χθες όλους τους μητροπολίτες να στείλουν 
εκπροσώπους στη Μονή Πετράκη, την 1η Σεπτεμβρίου, την ημέρα έναρξης δηλαδή του 
άτυπου δημοψηφίσματος. Εκεί οι εκπρόσωποι των ιεραρχών πρόκειται να ενημερωθούν και να πληροφορηθούν τις αποφάσεις της ειδικής επιτροπής και της Διαρκούς Ιεράς Συνόδου για τη διαδικασία συλλογής των υπογραφών.
 Ενα ερώτημα που προκύπτει είναι αν στη Μονή Πετράκη θα φτάσουν εκπρόσωποι όλων 
των μητροπόλεων ή αν θα υπάρξουν και κάποιες απουσίες.
 Σύμφωνα με πληροφορίες, στη Σύνοδο δεν πρόκειται να πάει εκπρόσωπος της Μητρόπολης Ιωαννίνων, ενώ είναι άγνωστο αν θα στείλουν εκπροσώπους οι μητροπολίτες Θηβών Ιερώνυμος και Ζακύνθου Χρυσόστομος που έχουν διαχωρίσει τη θέση τους από την πρωτοβουλία της Ιεραρχίας. Ωστόσο ο μητροπολίτης Ιωαννίνων, όπως έχει δηλώσει, θα αφήσει τους πιστούς να επιλέξουν ελεύθερα αν θα ψηφίσουν 
 Οπως έγινε γνωστό, τα ψηφοδέλτια θα είναι ένα φύλλο χαρτί που θα μοιάζει με εκείνα που χρησιμοποιούνται και στις εκλογές. Η διαφορά είναι ότι θα έχουν υδατογράφημα στο μέσον όπου θα αναφέρεται το λογότυπο Ιερά Σύνοδος της Εκκλησίας της Ελλάδος, ενώ θα υπάρξει αρίθμηση για να είναι γνωστό πόσα ψηφοδέλτια θα δοθούν σε κάθε μητρόπολη και πόσα θα επιστραφούν στη συνέχεια στη Σύνοδο.
 Μόλις προχθές ο μητροπολίτης Αλεξανδρουπόλεως Aνθιμος είπε ότι δεν υπάρχει σαφές χρονοδιάγραμμα για τη διεξαγωγή της συλλογής των υπογραφών, ενώ μόλις προχθές είχε πει ότι η συλλογή των υπογραφών δεν σημαίνει και διεξαγωγή δημοψηφίσματος. 
