<html><!--

Web Author:  Αριστείδης Παλιούρας email: aris@enet.gr

--><head><title>E Online - ΤΕΧΝΕΣ</title></head><BODY BGCOLOR="#FFFFFF"><!--msnavigation--><table BGCOLOR="#FFFFFF" border="0" cellpadding="0" cellspacing="0" width="100%"><tr><td BGCOLOR="#FFCC00" valign="top" width="1%">

<P ALIGN="CENTER"><IMG SRC="../../standard/gia.gif" ALT="ΕΛΕΥΘΕΡΟΤΥΠΙΑ - Για να μη μένετε θεατές στα γεγονότα" WIDTH=100 HEIGHT=92><BR><FONT SIZE=2><B>



Παρασκευή 30/06/2000 

</B></FONT>



		<BR>



		<BR>



		<A HREF="../../keimena/kairos/kairos.htm"> <IMG SRC="../../standard/kairos.gif" ALT="ΚΑΙΡΟΣ" WIDTH="89" HEIGHT="55" BORDER="0"></A>



		<BR>



		<BR> <b> <font size=2> ΣΤΗΛΕΣ  </font> </b> <BR>



		<BR><A HREF="../../stiles/sfigmos.htm"><IMG SRC="../../standard/lbar/sfigmos.gif" ALT="ΣΦΥΓΜΟΣ" BORDER=0 width=103 height=17></A><BR>



		<A HREF="../../stiles/apopsis.htm"><IMG SRC="../../standard/lbar/apopsis.gif" ALT="ΑΠΟΨΕΙΣ" BORDER=0 width=103 height=17></A><BR>



		<A HREF="../../stiles/politika.htm"><IMG SRC="../../standard/lbar/politika.gif" ALT="ΠΟΛΙΤΚΑ ΠΑΡΑΣΚΗΝΙΑ" BORDER=0 width=103 height=17></A><BR>



		<A HREF="../../stiles/analisi.htm"><IMG SRC="../../standard/lbar/analisi.gif" ALT="ΑΝΑΛΥΣΗ ΓΕΓΟΝΟΤΩΝ" BORDER=0 width=103 height=17></A><BR>



		<A HREF="../../stiles/kafenio.htm"><IMG SRC="../../standard/lbar/kafen.gif" ALT="ΚΑΦΕΝΕΙΟ Η ΕΛΛΑΣ" BORDER=0 width=103 height=17></A><BR>



		<A HREF="../../stiles/diethni.htm"><IMG SRC="../../standard/lbar/diethni.gif" ALT="ΔΙΕΘΝΗ" BORDER=0 width=103 height=17></A><BR>



		<A HREF="../../stiles/prosopa.htm"><IMG SRC="../../standard/lbar/prosopa.gif" ALT="ΠΡΟΣΩΠΑ" BORDER=0 width=103 height=17></A><BR>



		<BR><b><font size=2> ΟΔΗΓΟΙ </font> </b> 



		<BR>



		<BR>



		<A HREF="http://193.92.17.20/tv/tvfrm.htm"><IMG SRC="../../standard/lbar/tv.gif" ALT="ΤΗΛΕΟΡΑΣΗ" BORDER=0 width=103 height=17></A><BR>



		<A HREF="../../keimena/cinema/cinema.htm"><IMG SRC="../../standard/lbar/cinema.gif" ALT="ΚΙΝΗΜΑΤΟΓΡΑΦΟΙ" BORDER=0 width=103 height=17></A><BR>



		<A HREF="../../keimena/cinema/theatres.htm"> <IMG SRC="../../standard/lbar/theatres.gif" ALT="ΘΕΑΤΡΑ" BORDER=0 width=103 height=17></A><BR>



		<A HREF="http://www.enet.gr/finance/firstfin.htm"><IMG SRC="../../standard/lbar/xrima.gif" ALT="ΧΡΗΜΑΤΙΣΤΗΡΙΟ" BORDER=0 width=103 height=17></A><BR>



		<A HREF="../../stiles/mediaw.htm"><IMG SRC="../../standard/lbar/mediaw.gif" ALT="ΤΟΥ ΚΟΣΜΟΥ ΤΑ MEDIA" BORDER=0 width=103 height=17></A></P><BR>



		<BR>

		<BR>



		</td></P></td><td valign="top" width="24"></td><!--msnavigation--><td valign="top"><div align="left"><table border="0" width="454"><MAP NAME="FrontPageMap"><AREA SHAPE="CIRCLE" COORDS="367, 41, 11" HREF="../../art.htm"><AREA SHAPE="CIRCLE" COORDS="393, 41, 11" HREF="http://www.enet.gr/"><AREA SHAPE="CIRCLE" COORDS="422, 41, 11" HREF="../../fpage.htm"></MAP>  <tr>    <td width="455"><IMG SRC="../../standard/abar-s.jpg" ALT="ΕΛΕΥΘΕΡΟΤΥΠΙΑ - ΤΕΧΝΕΣ" WIDTH=451 HEIGHT=71 USEMAP="#FrontPageMap" BORDER=0></td>  </tr>  <tr>    <td height="30" width="455"></td>  </tr>  <tr>    <td width="455">




ΚΡΙΤΙΚΗ: ΝΙΝΟΣ ΦΕΝΕΚ ΜΙΚΕΛΙΔΗΣ<p>
 Μια απολαυστική κωμωδία («Κανείς δεν είναι... τέλεια») του Τζόελ Σουμάχερ και μια ρομαντική ερωτική ιστορία («Ξαναγύρισε κοντά μου») της Μπόνι Χαντ, ξεχωρίζουν από τις νέες ταινίες που προβάλλονται αυτή την εβδομάδα. Προβάλλονται ακόμη, η ταινία «28 ημέρες» της Μπέτι Τόμας και η περιπέτεια εποχής «Beowulf, καταραμένος από τους θεούς» του Γκράαμ Μπέικερ. Τυχεροί την εβδομάδα αυτή είναι οι φανατικοί κινηματογραφόφιλοι, που τους δίνεται η ευκαιρία να δουν σε επανέκδοση (και μάλιστα στην εκδοχή του σκηνοθέτη) το κλασικό φιλμ νουάρ των αδερφών Κοέν «Μόνο αίμα».<p>
 <B>Κανείς δεν είναι... τέλεια</B><p>
 Flawless. ΗΠΑ, 2000. Σκηνοθεσία: Τζόελ Σουμάχερ. Σενάριο: Τζέιν Ρόζενταλ, Τζόελ Σουμάχερ. Ηθοποιοί: Ρόμπερτ Ντε Νίρο, Φίλιπ Σίμουρ Χόφμαν, Μπάρι Μίλερ, Ρόρι Κοχρέιν, Γουάντα Ντε Τζίζους. Διάρκεια: 112 λεπτά.<p>
 ** Η φιλία που αναπτύσσεται ανάμεσα σε έναν συντηρητικό straight, πρώην σωματοφύλακα και σε μία drag queen, δοσμένη με χιούμορ και απολαυστικές ερμηνείες από Ντε Νίρο και Χόφμαν.<p>
 Είναι ταινίες που, από πλευράς ιστορίας, δεν έχουν τίποτα το καινούργιο να πουν, κι όμως τις απολαμβάνεις. Κι αυτό, χάρη βασικά στις ερμηνείες. Αυτό συμβαίνει και με την ταινία αυτή του Τζόελ Σουμάχερ, που μας προσφέρει δύο πραγματικά απολαυστικές ερμηνείες. Από τη μία έχουμε τον Ντε Νίρο, στο ρόλο του Γουόλτ Κουντζ, ενός συνταξιούχου σωματοφύλακα που ζει με τις αναμνήσεις του σ' ένα είδος ξενοδοχείου, που το κατοικούν διάφοροι περιθωριακοί και τραβεστί. Ο Γουόλτ όμως είναι ακριβώς το αντίθετο. Κλεισμένος στον εαυτό του, συντηρητικός, με μεγάλη αντιπάθεια για τους τραβεστί, ιδιαίτερα για τον Ράστι (η άλλη θαυμάσια ερμηνεία), τον drag queen γείτονά του, που μαζεύει λεφτά για να κάνει αλλαγή φύλου.<p>
 Κάποτε ο Γουόλτ θα αναγκαστεί να ζητήσει τη βοήθειά του, όταν, ύστερα από ένα ατύχημα (παθαίνει εγκεφαλικό στην προσπάθειά του να επέμβει σε μια σύγκρουση μαφιόζων), βρίσκεται ανάπηρος και η γιατρός τού συνιστά να πάρει μαθήματα τραγουδιού για να μπορέσει να ξαναμιλήσει κανονικά. Και έτσι, ο Γουόλτ καταλήγει στον Ράστι που του παραδίδει τα αναγκαία μαθήματα. Με αποτέλεσμα, σιγά-σιγά, η απέχθεια του Γουόλτ να μετατραπεί σε φιλία.<p>
 Εκείνο βέβαια που τελικά φέρνει τους δύο άντρες κοντά είναι η μοναξιά τους. Κι 

αυτό είναι το βασικό στοιχείο που τονίζει ο Σουμάχερ και που δίνει στην ταινία 

το ενδιαφέρον της. Εχουμε δει κι άλλες ταινίες με «παράξενα» ζευγάρια, μερικά μάλιστα να εκμεταλλεύονται την κωμική πλευρά τους (βλέπε «Το κλουβί με τις τρελές»), είναι όμως από τις σπάνιες φορές που αυτή η σχέση δίνεται με ευαισθησία και ειλικρίνεια, έστω κι αν το σενάριο συχνά στρέφεται σε τυποποιημένα πρόσωπα και καταστάσεις. Και εδώ παίζει το ρόλο της η ερμηνεία. Με τον Ντε Νίρο εξαιρετικό, ιδιαίτερα από τη στιγμή της αναπηρίας του: να μιλάει με δυσκολία, στραβώνοντας το στόμα του, με πρόσωπο «απονεκρωμένο» και σέρνοντας το ένα του, «νεκρό» πόδι, και τον Χόφμαν επιθετικό, να προσπαθεί να κρύψει τις ευαισθησίες του κάτω από έναν κυνισμό, έως το φινάλε, που οι καταστάσεις αναγκάζουν και τους δύο να μας αποκαλύψουν τον πραγματικό εαυτό τους.<p>
<B> Ξαναγύρισε κοντά μου</B><p>
 Return to me. ΗΠΑ, 2000. Σκηνοθεσία: Μπόνι Χαντ. Σενάριο: Μπόνι Χαντ, Ντον Λέικ. Ηθοποιοί: Ντέιβιντ Ντουκόβνι, Μίνι Ντράιβερ, Κάρολ Ο' Κόνορ, Ρόμπερτ Λότζια, Μπόνι Χαντ, Τζέιμς Μπελούσι. Διάρκεια: 115 λεπτά.<p>
 ** Μια ρομαντική ερωτική ιστορία που θυμίζει παλιό Χόλιγουντ, με ερμηνείες δοσμένες με ζεστασιά από την Ντράιβερ και (κάπως λιγότερο) τον Ντουκόβνι.<p>
 Η ιστορία της ταινίας, που σκηνοθέτησε η ηθοποιός Μπόνι Χαντ ιστορίες θυμίζει τις παλιές ρομαντικές ερωτικές ιστορίες του αμερικανικού κινηματογράφου. Ακόμη 

και το θέμα της μεταμόσχευσης καρδιάς δένεται τέλεια με την «ξεπερασμένων» εποχών (κι αυτό δεν το λέω με ειρωνία) ιστορία της. Ο γνωστός πρωταγωνιστής των Χ-Files, Ντουκόβνι, ερμηνεύει τον Μπομπ Ρούλαντ, αρχιτέκτονα, που χάνει τη 

γυναίκα του σε τροχαίο και που ανώνυμος δότης σε μια νεαρή γυναίκα, την Γκρέις 

 (Ντράιβερ), που χρειάζεται εσπευσμένα νέα καρδιά. Οι δυο τους θα συναντηθούν ένα χρόνο αργότερα στο εστιατόριο όπου εργάζεται γκαρσόνα η Γκρέις και θα ερωτευτούν κεραυνοβόλα, χωρίς κανείς τους να γνωρίζει το «μυστικό» της μεταμόσχευσης. Ετσι, αρχίζουν διάφορες παρεξηγήσεις, ώσπου να ξεκαθαρίσουν τα πράγματα και ο έρωτας να βγει νικητής...<p>
 Ο θεατής ξέρει από πολύ νωρίς όλα όσα θα συμβούν, εκείνο όμως που κρατά το ενδιαφέρον του (από τη στιγμή που είναι έτοιμος να δεχτεί την παλιομοδίτικη αυτή ιστορία) είναι η αμεσότητα και η ειλικρίνεια αυτής της σχέσης, που κερδίζει ιδιαίτερα χάρη στη φρεσκάδα των ερμηνειών της, τόσο της Μίνι Ντράιβερ 

όσο και του Ντέιβιντ Ντουκόβνι (αν και ο τελευταίος, στις δραματικές σκηνές του, είναι κάπως επίπεδος). Μια ευχάριστη ρομαντική ταινία για τις καλοκαιρινές βραδιές, για όσους έχουν ακόμη μέσα τους λίγο ρομαντισμό.<p>
<B> 28 ημέρες</B><p>
 28 Da ys. ΗΠΑ, 2000. Σκηνοθεσία: Μπέτι Τόμας. Σενάριο: Σουζάνα Γκραντ. Ηθοποιοί: Σάντρα Μπούλοκ, Βίγκο Μόρτενσεν, Ντομινίκ Γουέστ, Στιβ Μπουσέμι, Νταϊάν Λαντ. Διάρκεια: 105 λεπτά.<p>
 * Οι «περιπέτειες» μιας αλκοολικής γυναίκας σ' ένα κέντρο αποτοξίνωσης, σε μια 

ταινία που κινείται αναποφάσιστα ανάμεσα στο δράμα και την κωμωδία.<p>
 Η Σάντρα Μπούλοκ είναι μια πολύ καλή ηθοποιός, που συχνά χαραμίζεται σε μέτριες ή αδιάφορες ταινίες. Οπως την περασμένη εβδομάδα στο «Μεγάλο κόλπο της 

Γουόλ Στριτ», καθώς κι αυτή την εβδομάδα στην ταινία «28 ημέρες». Οι ημέρες αυτές είναι η διάρκεια κατά την οποία η Μπούλοκ είναι υποχρεωμένη να παραμείνει στο κέντρο αποτοξίνωσης, σύμφωνα με την καταδίκη της, όταν, μεθυσμένη, καταστρέφει τη γαμήλια τελετή της αδερφής της, οδηγώντας το αυτοκίνητό της στην πρόσοψη ενός σπιτιού. Αρχικά, η Μπούλοκ αρνείται να υποκύψει στους διάφορους κανονισμούς του κέντρου, σταδιακά όμως και χάρη τόσο στη βοήθεια του συμβούλου του κέντρου (Μπουσέμι) όσο και στη φιλία που αρχίζει 

να αναπτύσσει με ορισμένους από τους ασθενείς (αλκοολικούς και ναρκομανείς), η 

Μπούλοκ θα ανακαλύψει τον πραγματικό της εαυτό και θα μπορέσει να ξαναφτιάξει τη ζωή της.<p>
 Πρώτη βασική αδυναμία της ταινίας είναι το σενάριο, που προσπαθεί να συνδυάσει, χωρίς να το καταφέρνει, το δράμα με την κωμωδία, καταφέρνοντας τελικά να δώσει μια εντελώς επιδερμική εικόνα του θέματος του αλκοολισμού, που 

για την Αμερική είναι σίγουρα ένα μεγάλο πρόβλημα. Yστερα είναι η ανάπτυξη των 

διαφόρων χαρακτήρων, της νεαρής ναρκομανούς, συγκατοίκου της Μπούλοκ, ενός γκέι, μιας νοικοκυράς από το νότο, ενός πρωταθλητή του φούτμπολ και άλλων. Η σκηνοθέτης Μπέτι Τόμας αντιμετωπίζει το θέμα της χωρίς καμία φαντασία, προσπαθώντας να εκμεταλλευτεί όσο καλύτερα μπορεί την παρουσία των ηθοποιών της, ιδιαίτερα της Μπούλοκ, που όμως ακόμη κι αυτή δίνει μια εντελώς ξώπετση ερμηνεία. <p>
 <B>Μόνο αίμα</B><p>
 Blood Simple. ΗΠΑ, 1984. Σκηνοθεσία: Τζόελ Κοέν. Σενάριο: Τζόελ και Ιθαν Κοέν. 

Ηθοποιοί: Τζον Γκετζ, Φράνσις ΜακΝτόρμαντ, Νταν Χεντέγια, Μ. Εμετ Γουόλς. Διάρκεια: 95 λεπτά.<p>
 **** Επανέκδοση ενός στιλιζαρισμένου, ήδη κλασικού σύγχρονου φιλμ νουάρ, πρώτης εκπληκτικής ταινίας των αδερφών Κοέν.<p>
 Ανακαινισμένη κόπια, σε «εκδοχή του σκηνοθέτη» (director's cut), προβάλλεται το φιλμ νουάρ σε σκηνοθεσία του Τζόελ Κοέν και σενάριο του ίδιου και του αδερφού του, Ιθαν. Κόπια στην οποία έγινε «καθάρισμα» του ήχου και των διαλόγων αλλά και ένα πιο σφιχτό μοντάζ ορισμένων σκηνών (με αφαίρεση 4 λεπτών 

από την αρχική κόπια), για να δοθεί πιο γρήγορος ρυθμός στην ταινία.<p>
 Πρόκειται για την πρώτη ταινία των Κοέν («Το πέρασμα του Μίλερ», «Φάργκο»), γύρω από μια αστυνομική υπόθεση με συνεχείς ανατροπές. Ο Εμετ Γουόλς ερμηνεύει 

το διεφθαρμένο ιδιωτικό ντετέκτιβ, που αναλαμβάνει, για λογαριασμό του Χεντάγια, να δολοφονήσει την άπιστη γυναίκα του (ΜακΝτόρμαντ) και τον εραστή της (Γκετζ). Την τελευταία όμως στιγμή, ο ντετέκτιβ δολοφονεί τον ίδιο τον εργοδότη του μπλέκοντας την όλη υπόθεση και οδηγώντας σε μια σειρά απρόσμενες δολοφονίες...<p>
 Οι Κοέν αντλούν από τα αστυνομικά μυθιστορήματα του Τζέιμς Κάιν («Ο ταχυδρόμος 

χτυπάει πάντα δυό φορές», κ.ά.), αλλά και από τις ταινίες του είδους (ιδιαίτερα τις βασισμένες σε βιβλία των Χάμετ και Τσάντλερ), για να φτιάξουν τη μαύρη τους ατμόσφαιρα, δίνοντας στο ύφος το αναμενόμενο στιλιζάρισμα και δημιουργώντας το σασπένς, βασικά με τη χρήση της κάμερας (του μετέπειτα σκηνοθέτη Μπάρι Σόνενφελντ) και των φωτισμών. Οσο για τις ερμηνείες, είναι όλες τέλειες, με επικεφαλής τον Εμετ και τη ΜακΝτόρμαντ (σύζυγο του Τζόελ και τακτική πρωταγωνίστρια στις κατοπινές ταινίες του). Ενα μικρό αριστούργημα που 

δεν πρέπει να χάσετε! <p>
 <B>ΟΙ ΑΛΛΕΣ ΤΑΙΝΙΕΣ</B><p>
 BEΟWULF, ΚΑΤΑΡΑΜΕΝΟΣ ΑΠΟ ΤΟΥΣ ΘΕΟΥΣ (Beowulf). ΗΠΑ, 2000. Σκηνοθεσία: Γκράαμ Μπέικερ. Σενάριο: Κρίστοφερ Λίχι, Ντέιβιντ Τσάπι. Ηθοποιοί: Κρίστοφερ Λάμπερτ, 

Ριόνα Μίτρα, Ολιβερ Κότον, Τσάρλι Ρόμπινσον.<p>
 Σε έναν μελλοντικό κόσμο, όπου η τεχνολογία έχει ξεχαστεί και η ανθρωπότητα έχει βουτηχτεί σε έναν νέο μεσαίωνα, εκτυλίσσεται η ιστορία αυτής της ταινίας. 

Σε ένα πολιορκημένο από έναν ισχυρό εχθρό κάστρο, βρίσκεται ο Beowulf (Κρίστοφερ Λάμπερτ), ένα ον μισός άνθρωπος-μισός θεός, που βγαίνει από αρχαίους μύθους και που αγωνίζεται να σώσει το κάστρο την ψυχή του και τους ανθρώπους του κάστρου, μαζί και την αγαπημένη του Κίρα (Ρόνα Μίτρα) από το κακό που τους περιβάλλει. Περιπέτεια εποχής, βασισμένη σε ένα αγγλο-σαξονικό έπος και σκηνοθετημένη από τον Γκράαμ Μπέικερ (Alien Nation). <p>



</td>  </tr></table></div><p>  <!--msnavigation--></td></tr><!--msnavigation--></table><br><center><table width = 640> <CENTER><b> Επικοινωνήστε με την </b><A HREF="mailto:elef@enet.gr">"E on-line"</A> <p><b> Copyright © 2000 Χ. Κ. Τεγόπουλος Εκδόσεις Α.Ε.</b><br> <br><font size = 2><b> ΑΠΑΓΟΡΕΥΕΤΑΙ </b> η αναδημοσίευση, η αναπαραγωγή, ολική, μερική ή περιληπτική, ή κατά παράφραση, ή διασκευή απόδοση του περιεχομένου της ηλεκτρονικής εφημερίδας με οποιονδήποτε τρόπο, μηχανικό, ηλεκτρονικό, φωτοτυπικό, ηχογράφησης ή αλλο, χωρίς προηγούμενη γραπτή άδεια του εκδότη. Νόμος 2121/1993 και κανόνες Διεθνούς Δικαίου πού ισχύουν στην Ελλάδα.</font></CENTER></table></center></body></html>
