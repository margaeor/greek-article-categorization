 Το Κυπριακό, το Μεσανατολικό, η διεύρυνση της Ευρώπης προς Ανατολάς και οι σχέσεις με τη Ρωσία ήταν μερικά από τα διεθνή θέματα, που απασχόλησαν χθες την 
εξαμηνιαία σύνοδο κορυφής Ευρωπαϊκής Eνωσης-ΗΠΑ. Κυριάρχησαν όμως τα διμερή θέματα όπως οι εμπορικές διενέξεις και το θέμα του αμερικανικού προγράμματος για την ανάπτυξη αντιβαλλιστικής ομπρέλας.
 Κατά τη διάρκεια της συνάντησής τους στη Πορτογαλία, ο πρόεδρος των ΗΠΑ Μπιλ Κλίντον, η Αμερικανίδα υπουργός Εξωτερικών Μάντλεν Ολμπράιτ, ο υπουργός Εμπορίου Μπιλ Ντέιλι, ο πρωθυπουργός της Πορτογαλίας Αντόνιο Γκουτιέρεζ, ο πρόεδρος της Ευρωπαϊκής Επιτροπής Ρομάνο Πρόντι, ο επίτροπος αρμόδιος για τις Εξωτερικές Σχέσεις Κρις Πάτεν και ο αρμόδιος για θέματα ασφάλειας της Ε.Ε. Χαβιέ Σολάνα «συμφώνησαν να διαφωνήσουν» στα διμερή εμπορικά θέματα, όπως το εμπόριο της μπανάνας, του βοδινού και των γενετικά τροποποιημένων τροφίμων.
 Σύμφωνα με τον εκπρόσωπο της Κομισιόν, Πασκάλ Λαμί, η Ε.Ε. και οι ΗΠΑ «συμφωνούν στο γεγονός ότι δεν συμφωνούν», αλλά «είναι σταθερά αποφασισμένες να βρουν λύσεις».
 Συμφώνησαν πάντως να δημιουργήσουν ένα συμβουλευτικό σώμα. Στο θέμα του αμερικανικού αντιβαλλιστικού προγράμματος, το οποίο αντιμετωπίζει τις έντονες αντιδράσεις των Ευρωπαίων, ο Aμερικανός πρόεδρος προσπάθησε να προσφέρει ως «καρότο» τη δυνατότητα συμμετοχής και της Ευρώπης σε αυτό.
Οπως είπε ο Μπιλ Κλίντον, θα ήταν «ανήθικο» αν οι ΗΠΑ κρατούσαν τη σχετική τεχνολογία για τον εαυτό τους. «Δεν νομίζω ότι θα προωθούσαμε ποτέ την άποψη ότι έχουμε αυτή την τεχνολογία για να προστατευθούμε από μια νέα απειλή, μια απειλή και για άλλα πολιτισμένα κράτη, τα οποία μπορεί να είναι ή να μην είναι 
πυρηνικές δυνάμεις...και να μην την καταστήσουμε διαθέσιμη σε αυτά».
 Ο Aμερικανός πρόεδρος θα συζητήσει το θέμα αυτό με τον πρόεδρο της Ρωσίας Βλαντιμίρ Πούτιν, όταν θα επισκεφθεί τη Μόσχα στο τέλος της ευρωπαϊκής περιοδείας του.
 Αναφερόμενος στις συνομιλίες που είχε πριν από μερικές μέρες στη Μόσχα με το Ρώσο πρόεδρο, ο Πορτογάλος πρωθυπουργός Αντόνιο Γκουτιέρεζ δήλωσε ότι ο Πούτιν 
μίλησε «με ειλικρινή και ανοιχτό τρόπο» για όλα τα θέματα, από την αντιβαλλιστική άμυνα μέχρι τον πόλεμο στην Τσετσενία. Κατά τον Πορτογάλλο πρωθυπουργό, δεν υπάρχει περίπτωση ο Πούτιν να αλλάξει θέση στο θέμα του αμερικανικού αντιβαλλιστικού προγράμματος. 
