Στις κάλπες προσέρχονται από το πρωί σήμερα οι εκλέκτορες -διδάσκοντες, φοιτητές και διοικητικοί υπάλληλοι του Πανεπιστημίου Αθηνών και του Ε.Μ. Πολυτεχνείου- προκειμένου να εκλέξουν τις διοικήσεις τους.
 Στο Πανεπιστήμιο Αθηνών, στο οποίο διεκδικούν την υποψηφιότητα για την πρυτανεία τέσσερα σχήματα, η αναμέτρηση θεωρείται πιθανό ότι θα ολοκληρωθεί αύριο, στον επαναληπτικό γύρο της εκλογικής διαδικασίας· αντίθετα στο Πολυτεχνείο (δύο υποψήφια σχήματα) το αποτέλεσμα αναμένεται σήμερα.
 _ Στο Πανεπιστήμιο Αθηνών υποψήφιοι για τη θέση του πρύτανη είναι ο καθηγητής Γλωσσολογίας της Φιλοσοφικής Γ. Μπαμπινιώτης με υποψήφιους αντιπρυτάνεις τον Α. Κουτσελίνη (πρόεδρο της Ιατρικής) και τον Μ. Δερμιτζάκη (κοσμήτορα της Φυσικομαθηματικής), ο καθηγητής Παθολογίας Σ. Ράπτης με υποψήφιους αντιπρυτάνεις τον Εμμ. Φραγκούλη (καθηγητή Βιοχημείας) και τον Κ. Κρεμαλή (καθηγητή Νομικής), ο καθηγητής της Νομικής Σχολής Σπ. Φλογαΐτης με αντιπρυτάνεις τον Δ. Κελέκη (καθηγητή Ιατρικής) και τον Δ. Ασημακόπουλο (καθηγητή Φυσικομαθηματικής) και τέλος ο καθηγητής του Οικονομικού Τμήματος της Νομικής Κυρ. Κιουλάφας με τον Κ. Μακρόπουλο (καθηγητή Σεισμολογίας) και τον Θ. Πελεγρίνη (καθηγητή Φιλοσοφικής) για τις θέσεις των αντιπρυτάνεων.
 _ Στο Ε.Μ. Πολυτεχνείο την πρυτανεία επαναδιεκδικεί ο νυν πρύτανης Θεσμιστοκλής Ξανθόπουλος με υποψήφιους αντιπρυτάνεις τον πρόεδρο του Τμήματος Μηχανολόγων Σ. Σιμόπουλο και τον καθηγητή του Τμήματος Χημικών Μηχανικών Ανδρ. 
 Το δεύτερο σχήμα συγκροτούν ο πρόεδρος του Τμήματος Ηλεκτρολόγων Δημ. Κουστούρης με υποψήφιους αντιπρυτάνεις την καθηγήτρια του Τμήματος Χημικών Μηχανικών Τόνια Μωροπούλου και τον καθηγητή της Αρχιτεκτονικής Γ. Τσουδερό.
  «Από το Πανεπιστήμιο για το Πανεπιστήμιο» είναι το σύνθημα του σχήματος του οποίου ηγείται, για τη θέση του πρύτανη του Πανεπιστημίου Αθηνών, ο καθηγητής της Φιλοσοφικής Γιώργος Μπαμπινιώτης.
 Ο στόχος των τριών καθηγητών που διεκδικούν σήμερα την ανάληψη της διοίκησης του ιδρύματος, όπως αναφέρεται στο συνοπτικό κείμενο των θέσεών τους, είναι «να ανακτήσει το Πανεπιστήμιο Αθηνών την αίγλη και τη θέση που αρμόζει στο παλαιότερο και μεγαλύτερο Ανώτατο Εκπαιδευτικό Ιδρυμα της χώρας».
 Τα προβλήματα που πρέπει να αντιμετωπισθούν χωρίς καθυστέρηση, είναι -κατά το υποψήφιο σχήμα- αυτά που συνδέονται με την αξιοποίηση της περιουσίας του Ιδρύματος, τη χρηματοδότησή του, την αναβάθμιση του επιπέδου σπουδών και της έρευνας, την αναβάθμιση των συνθηκών για τους φοιτητές και, επιγραμματικά, η «ανάπτυξη και το νοικοκύρεμα» του Πανεπιστημίου Αθηνών.
