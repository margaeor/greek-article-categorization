 Νέα συμφωνία με τις ΗΠΑ για την προστασία των προσωπικών δεδομένων ενέκρινε ειδική επιτροπή της Ευρωπαϊκής Ενωσης, σε μια προσπάθεια να γεφυρωθούν τα χάσματα που χωρίζουν τις δύο πλευρές του Ατλαντικού.
 Το σχέδιο συμφωνίας που ενεκρίθη έχει την ονομασία «συμφωνία ασφαλές λιμάνι» και για να ισχύσει πρέπει να την εγκρίνουν το Ευρωπαϊκό Κοινοβούλιο και η Ευρωπαϊκή Επιτροπή. Εκπρόσωπος της Ε.Ε. δήλωσε ότι το σχέδιο αναμένεται να τελειοποιηθεί στις αρχές Ιουλίου. Οι 15 κυβερνήσεις έχουν εγκρίνει το σχέδιο, οι διαπραγματεύσεις επί του οποίου κράτησαν δύο χρόνια. Στις ΗΠΑ η χρήση των προσωπικών δεδομένων επαφίεται στην καλή βούληση των εταιρειών, δηλαδή στους εσωτερικούς κανονισμούς κάθε εταιρείας. Αμερικανικές εταιρείες, οικονομικές, ασφαλιστικές, τουριστικές και αεροπορικές πίεζαν για τη σύναψη της συμφωνίας, ώστε να μπορούν να μεταφέρουν στις ΗΠΑ και να χρησιμοποιούν δεδομένα που αποκτούν στην Ευρώπη.
 Με τη νέα συμφωνία οι αμερικανικές εταιρείες θα μπορούν να μεταφέρουν στις ΗΠΑ 
και να χρησιμοποιούν τα δεδομένα αυτά, υπό τον όρο ότι πληρούν τους όρους προστασίας που ισχύουν στην Ευρωπαϊκή Ενωση. Η συμφωνία επιβάλλει στις εταιρείες να συμπεριληφθούν σε ειδική λίστα ομοσπονδιακής αμερικανικής επιτροπής Εμπορίου, στην οποία αναφέρονται και οι δεσμεύσεις που αναλαμβάνουν, 
η παράβαση των οποίων προβλέπει κυρώσεις. Η Ευρωπαϊκή Ενωση έχει καθυστερήσει την εφαρμογή των νέων κανόνων προστασίας των προσωπικών δεδομένων, περιμένοντας την επίτευξη συμφωνίας με τις ΗΠΑ.
