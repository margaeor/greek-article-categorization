 Στα ήδη γνωστά εσωκομματικά προβλήματα που έχει να αντιμετωπίσει ο Κώστας Καραμανλής, σύντομα θα προστεθεί ένα ακόμη. Ακούει στο όνομα Μιχάλης Λιάπης και πρόκειται φυσικά για τον εξάδελφο και έως τις τελευταίες εκλογές στενό συνεργάτη του προέδρου της Ν.Δ.
 Οι πολιτικές σχέσεις των δύο δεν είναι πια οι καλύτερες δυνατές. Μόνο που αυτό το πρόβλημα ο Κώστας Καραμανλής το αντιμετωπίζει έως τώρα με ψυχραιμία, αφού ο έτερος ανιψιός του ιδρυτή της Ν.Δ. έχει προτιμήσει τη σιωπή. Οχι για πολύ ακόμη όμως. «Το Σεπτέμβριο τα σπουδαία», είπε προχθές στους δημοσιογράφους και όσοι γνωρίζουν τον άλλοτε λαλίστατο Μιχάλη Λιάπη είναι σίγουροι πως από το φθινόπωρο θα αρχίσει να μιλάει. Και αν το κάνει αυτό, τότε ο μέχρι πρότινος επικεφαλής του πολιτικού σχεδιασμού της Νέας Δημοκρατίας θα έχει να πει πολλά.
 Ο Μ. Λιάπης, με μια εξαίρεση περίπου τριών ετών, βρισκόταν ουσιαστικά απέναντι από τις πολιτικές επιλογές του νυν προέδρου της Ν.Δ. Επί προεδρίας Μ. Εβερτ για παράδειγμα, όταν ο Κ. Καραμανλής βοηθούσε τον τότε πρόεδρο της Ν.Δ. από τη θέση του πολιτικού σχεδιασμού, ο Μ. Λιάπης ασκούσε έντονη αντιπολίτευση στον Μ. Εβερτ, ταυτιζόμενος πολλές φορές με τις επιλογές Μητσοτάκη. Μάλιστα, όταν ο κ. Εβερτ μετά τις εκλογές του 1996 παραιτήθηκε από την ηγεσία της Ν.Δ. ο Μ. Λιάπης ήταν από τους στενότερους συνεργάτες του Γ. Σουφλιά και από τους ανθρώπους που τον ωθούσαν με φανατισμό για να διεκδικήσει την προεδρία της Ν.Δ.
 Οταν αργότερα τέθηκε θέμα υποψηφιότητας του Κ. Καραμανλή, ο εξάδελφός του αποσύρθηκε από το επιτελείο του κ. Σουφλιά και τάχθηκε με τον νυν πρόεδρο. Μετά την εκλογή Καραμανλή στην ηγεσία, ο Μ. Λιάπης τοποθετήθηκε επικεφαλής του πολιτικού σχεδιασμού. Αρχικά οι σχέσεις τους ήταν καλές. Σύντομα όμως πήραν ένα δρόμο διαφορετικό. Ο κ. Λιάπης διαφωνούσε με μια σειρά από βασικές επιλογές του προέδρου της Ν.Δ., κάτι το οποίο συμβαίνει και σήμερα.
 Μετά τις πρόσφατες εκλογές ο πρόεδρος της Ν.Δ. του ζήτησε να επιλέξει ποιον τομέα επιθυμεί για να προΐσταται. Ο Μ. Λιάπης αρνήθηκε να μετάσχει οπουδήποτε και από τον περασμένο Απρίλιο δεν μίλησε.
 Ομως, όπως όλα δείχνουν, θα το κάνει το φθινόπωρο. Οι ενστάσεις του αφορούν κυρίως τον τρόπο διοίκησης του κόμματος «Ο Κωνσταντίνος Καραμανλής, έλεγε πως είχε πλάι του ως αρχηγός δέκα έτοιμους πρωθυπουργούς», αναφέρει συχνά στις κουβέντες του, εννοώντας πως αυτό που απουσιάζει από τη σημερινή Ν.Δ. είναι μια ηγετική ομάδα με ισχυρά ονόματα κύρους και ειδικού πολιτικού βάρους. Και όπως επισημαίνει στις συζητήσεις του, αυτό δεν αποτελεί μόνο δική του διαπίστωση, αλλά πολλών κορυφαίων στελεχών, όπως ο Αχιλλέας Καραμανλής, ο Γιάννης Βαρβιτσιώτης και άλλοι.
 Ο Μιχάλης Λιάπης εκτιμά πως αυτή τη στιγμή το κόμμα διοικείται μόνο από τον Κώστα Καραμανλή, ο οποίος μάλιστα επηρεάζεται πολιτικά από τον εκπρόσωπο Tύπου Αρη Σπηλιωτόπουλο. Βέβαια αξίζει να σημειωθεί πως οι σχέσεις Λιάπη-Σπηλιωτόπουλου δεν είναι καθόλου αρμονικές και η συνεργασία τους στο πρόσφατο παρελθόν ήταν από κακή έως και ανύπαρκτη.
 Ο κ. Λιάπης πιστεύει πως αυτό που χρειάζεται είναι το «άνοιγμα» του κόμματος σε όλες τις τάσεις, να μην υπάρχουν αποκλεισμοί και παράλληλα να γίνει προσπάθεια για προσέγγιση με στελέχη που κινούνται στον ευρύτερο φιλελεύθερο χώρο αλλά και με τον Γιώργο Σουφλιά.
 Αυτές είναι εν κατακλείδι οι αιτιάσεις του κ. Λιάπη για τη σημερινή ηγεσία του κόμματος και αυτά αναμένεται να πει όταν αποφασίσει να μιλήσει. Και τότε, αν οι εκτιμήσεις του δεν βρουν πρόσφορο έδαφος από την ηγεσία της Ρηγίλλης, δεν αποκλείεται να προσεγγίσει και πάλι την πλευρά Μητσοτάκη, με την οποία άλλωστε από το παρελθόν διατηρεί καλές σχέσεις.
