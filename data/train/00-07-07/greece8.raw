 Σε συμβολική κατάληψη του πεδίου βολής της Πολεμικής Αεροπορίας στο Παλαιοχώρι Γαστούνης, προχώρησαν χθες στις 10 το πρωί οι κάτοικοι της περιοχής, με επικεφαλής τον δήμαρχο της πόλης Θανάση Χριστόπουλο.
 Η κατάληψη έγινε μετά από πρωτοβουλία του Δήμου Γαστούνης και απόφαση του δημοτικού συμβουλίου, σε ένδειξη διαμαρτυρίας για το πρωτοφανές ατύχημα που συνέβη προχθές, όταν ο πιλότος ενός «Φάντομ» βομβάρδισε από λάθος εκτίμηση με βλήμα αέρος-εδάφους, αντί τον στόχο του πεδίου βολής, μια αγροικία! εντός της οποίας βρισκόταν μια ηλικιωμένη γυναίκα, η οποία γλίτωσε από θαύμα! 
 Οι κάτοικοι του Παλαιοχωρίου και της Γαστούνης υπό την παρουσία εκατοντάδων αστυνομικών και στρατιωτών, κατέλαβαν χθες συμβολικά την είσοδο του πεδίου βολής, το οποίο ζήτησαν να κλείσει αμέσως, διότι, όπως κατήγγειλαν, εγκυμονεί σοβαρούς και καθημερινούς κινδύνους για την ασφάλειά τους.
 Ο δήμαρχος Γαστούνης Θανάσης Χριστόπουλος προειδοποίησε ότι σε περίπτωση που το πεδίο βολής δεν απομακρυνθεί από τη περιοχή, οι κινητοποιήσεις θα κλιμακωθούν και, όπως τόνισε, όλοι είναι αποφασισμένοι να φέρουν το θέμα ακόμη
 Τηλεγραφήματα συμπαράστασης προς τον Δήμο Γαστούνης απέστειλαν χθες οι Ηλείοι βουλευτές του ΠΑΣΟΚ κ.κ. Δ. Γεωργακόπουλος και Γ. Κουτσούκος.
 Επίσης χθες σχετική ερώτηση (1141) προς τους κ.κ υπουργούς Εθνικής Αμυνας και Εσωτερικών, Δημόσιας Διοίκησης και Αποκέντρωσης, κατέθεσε στη Βουλή και ο εξ Ηλείας καταγόμενος πρόεδρος του Συνασπισμού Νίκος Κωνσταντόπουλος. Αναφέρει ότι η λειτουργία του πεδίου βολής Παλαιοχωρίου αποτελεί αναχρονιστικό κατάλοιπο μιας άλλης εποχής και ζητεί την άμεση απομάκρυνσή του.
