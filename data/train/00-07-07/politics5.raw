H κυβέρνηση εμφανίζεται αποφασισμένη να μην επιτρέψει να αρχίσει η διαδικασία κατάσχεσης περιουσιακών στοιχείων του γερμανικού Δημοσίου, μετά την απόφαση του Αρείου Πάγου που δικαίωσε συγγενείς θυμάτων των ναζί από το Δίστομο.
 Ο κυβερνητικός εκπρόσωπος ουσιαστικά αποδοκίμασε χθες τη δήλωση του δικηγόρου Ι. Σταμούλη ότι προτίθεται τη Δευτέρα να στείλει δικαστικούς επιμελητές στο γερμανικό ινστιτούτο «Γκαίτε» προκειμένου να προχωρήσουν στην κατάσχεση περιουσιακών στοιχείων. «Δεν συμφωνούμε με αυτήν την επίσπευση και θα κάνουμε αυτό που πρέπει να κάνουμε σύμφωνα με τα ισχύοντα στο νομικό πλαίσιο της χώρας».
 Ο κ. Ρέππας ζήτησε να συνεχιστεί η διαδικασία «συνεννόησης και συνεργασίας με όλους τους εμπλεκόμενους, ώστε όλοι μαζί να καταλήξουμε σε μια θέση, η οποία θα είναι σύμφωνη με το εθνικό συμφέρον, χωρίς να παρακάμπτει τα δικαιώματα των
 Πίσω από την επίσπευση της διαδικασίας κατασχέσεων, αρμόδια κυβερνητική πηγή «βλέπει» προφανή σκοπιμότητα του δικηγόρου Ι. Σταμούλη. «Η επιδικασθείσα αποζημίωση είναι μεγάλη, όπως μεγάλη είναι και η προσδοκώμενη αμοιβή», έλεγε με νόημα η ίδια πηγή. Ομως, πρόσθεσε «το θέμα άπτεται των συμφερόντων της χώρας και θέλει λεπτούς χειρισμούς». Μάλιστα, υπενθύμισε ότι οι κ.κ. Μαγκάκης και Γλέζος δήλωσαν ότι δεν συμφωνούν με την τακτική του συνηγόρου και ζητούν από την κυβέρνηση να επιδιώξει διακρατική συμφωνία με τη Γερμανία.
 Το θέμα συζητήθηκε και πάλι στη χθεσινή συνάντηση του πρωθυπουργού με στενούς συνεργάτες του, όπου διαπιστώθηκε ότι είναι «δύσκολο και πολύπλοκο, με πολιτικές και νομικές διαστάσεις». H κυβέρνηση θέλει να κερδίσει χρόνο για να μελετήσει όλες τις πιθανές λύσεις, αλλά σε καμιά περίπτωση δεν θέλει να δημιουργηθεί θέμα με την πιθανή απόπειρα κατασχέσεων, που θα τη φέρει σε σύγκρουση με τη γερμανική κυβέρνηση.
