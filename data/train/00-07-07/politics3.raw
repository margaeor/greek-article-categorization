Η «κάλπη» του Εκλογοδικείου στέλνει εκτός Βουλής πέντε βουλευτές, του ΠΑΣΟΚ και της Ν.Δ., μεταξύ των οποίων και την υφυπουργό Ανάπτυξης Μιλένα Αποστολάκη.
 Τα μέλη του Εκλογοδικείου υπό την προεδρία του προέδρου του Αρείου Πάγου Στ. Ματθία αποφάνθηκαν σε διάσκεψη που πραγματοποίησαν προχθές ότι πρέπει να εκπέσουν του αξιώματός τους λόγω κωλυμάτων εκλογιμότητας οι βουλευτές του ΠΑΣΟΚ Μιλένα Αποστολάκη, Αθανασία Μερεντίτη, Ι. Σμπώκος, Σοφία Σακοράφα, καθώς
και ο βουλευτής της ΝΔ στη μονοεδρική περιφέρεια της Ευρυτανίας Δημ. Τσιαμάκης.
 Με δικαστική ετυμηγορία, λοιπόν, πέντε έδρες αλλάζουν χέρια και ανάμεσα στους ευνοημένους που εισέρχονται στη Βουλή είναι οι Θ. Κατσανέβας, Ι. Χαραλαμπόπουλος, Αθ. Μάτης, Μ. Λουκάκης και Β. Τσίπρας.
 Αντίθετα, για τους βουλευτές του ΠΑΣΟΚ στη Β' Πειραιά Δ. Λιντζέρη και της Ν.Δ.
στο Κιλκίς Κων. Κιλτίδη το Εκλογοδικείο έκρινε ότι πρέπει να διατηρήσουν τις έδρες τους διότι δεν συντρέχει στο πρόσωπό τους κώλυμα.
 Οι δικαστές υιοθέτησαν σε όλες τις ενστάσεις τις προτάσεις των εισηγητών και δέχθηκαν την επιχειρηματολογία τους. Ειδικότερα: 
 Μιλένα Αποστολάκη (ΠΑΣΟΚ-Β' Αθηνών). Εχει κώλυμα εκλογής διότι υπηρετούσε σε θέση συμβούλου στο υπουργείο Ανάπτυξης και δεν παραιτήθηκε τον προβλεπόμενο από το Σύνταγμα χρόνο. Κάτι ανάλογο είχε συμβεί και το 1997, όταν ο τότε υφυπουργος ΠΕΧΩΔΕ Χρ. Βερελής έχασε την έδρα επειδή είχε διατελέσει διευθύνων σύμβουλος της ΔΕΠ. Την έδρα της κ. Αποστολάκη, που θα εξακολουθήσει να διατηρεί το υφυπουργείο Ανάπτυξης, χωρίς τη βουλευτική της ιδιότητα, θα καταλάβει ο Θ. Κατσανέβας. Εισηγητής της υπόθεσης ήταν ο σύμβουλος Επικρατείας
 Αθανασία Μερεντίτη (ΠΑΣΟΚ-Τρίκαλα). Υπηρέτησε ως μετακλητή υπάλληλος στο πολιτικό γραφείο του πρωθυπουργού και δεν παραιτήθηκε εμπροθέσμως. Θα τη διαδεχθεί ο α' επιλαχών του ΠΑΣΟΚ Αθ. Μάτης, ο οποίος είχε υποβάλει και την ένσταση εις βάρος της. Εισηγητής ήταν ο σύμβουλος Επικρατείας Π. Χριστόφορος.
 Ι. Σμπώκος (ΠΑΣΟΚ-Ρέθυμνο). Και στην περίπτωσή του θεμελιώνεται κώλυμα εκλογής, διότι διετέλεσε γενικός διευθυντής στη Γενική Διεύθυνση Εξοπλισμών του υπουργείου Εθνικής Αμυνας. Στη θέση του γίνεται βουλευτής ο α' επιλαχών Μ.
Λουκάκης. Εισηγητής ήταν ο σύμβουλος Επικρατείας Θ. Χατζηπαύλου.
 Σοφία Σακοράφα (ΠΑΣΟΚ-Β' Αθηνών). Χάνει τη βουλευτική της έδρα διότι ήταν πρόεδρος του Αθλητικού Κέντρου του δήμου Αμαρουσίου. Τη διαδέχεται ο Ι. Χαραλαμπόπουλος. Εισηγητής ήταν ο αρεοπαγίτης Γ. Βρέττας.
 Δημ. Τσιαμάκης (Ν.Δ.-Ευρυτανία). Εκπίπτει του αξιώματος επειδή διετέλεσε νομάρχης Ευρυτανίας και δεν παραιτήθηκε εγκαίρως. Την έδρα του καταλαμβάνει ο α' επιλαχών Β. Τσίπρας, ο οποίος υπέβαλε την ένσταση. Εισηγητής ήταν ο σύμβουλος Επικρατείας Ν. Σκλιας.
 Οι αποφάσεις του Εκλογοδικείου αναμένεται να δημοσιευθούν περίπου σε δύο μήνες.
