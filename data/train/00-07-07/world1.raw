 Γερμανός υπουργός Εξωτερικών, Γιόσκα Φίσερ, παρουσίασε χθες με λεπτομέρειες ενώπιον του Ευρωπαϊκού Κοινοβουλίου το όραμά του για μια ομοσπονδιακή Ευρώπη με επικεφαλής έναν εκλεγμένο και «ισχυρό« πρόεδρο.
 «Είμαι υπέρ ενός άμεσα εκλεγμένου προέδρου με πραγματικές εξουσίες», δήλωσε χθες κατά τη συνάντησή του με τα μέλη της Eπιτροπής Συνταγματικών Υποθέσεων του Ευρωκοινοβουλίου. Ο Γ. Φίσερ τόνισε ότι ο πρόεδρος της Ε.Ε. πρέπει να υποστηρίζεται από τα κράτη-μέλη και κάλεσε την Ευρωπαϊκή Ενωση να παραδειγματιστεί από τις ΗΠΑ. Κατά τον Φίσερ η ιστορία των ΗΠΑ δείχνει ότι η συνταγματική διαδικασία μπορεί να πετύχει, παρά τα αντικρουόμενα συμφέροντα. Διευκρίνισε ακόμη ότι ο πρόεδρος, ο οποίος θα είναι επικεφαλής της Ευρωπαϊκής Επιτροπής, «θα μπορεί να σχηματίζει την κυβέρνησή του με μέλη του Συμβουλίου των Υπουργών της Ε.Ε., η οποία θα εγκρίνεται στη συνέχεια από το Ευρωπαϊκό Κοινοβούλιο» προσθέτοντας: «Για μένα η Κομισιόν είναι πραγματικά ο χώρος εργασίας της κοινότητας· αυτό που μετράει δεν είναι ο αριθμός των επιτρόπων αλλά η συνταγματική της εξουσία». Ο Γιόσκα Φίσερ απέρριψε την ιδέα ενός προέδρου που θα εκλέγεται έμμεσα από τους ευρωβουλευτές, υποστηρίζοντας ότι μια έμμεση τέτοια εκλογή θα έδινε έναν «αδύναμο» πρόεδρο. 
 Εξέφρασε ακόμη την εκτίμηση ότι η εφαρμογή ενός ομοσπονδιακού συστήματος ανάλογου με το γερμανικό δεν θα μπορούσε να λειτουργήσει στην Ε.Ε., προβάλλοντας τη δική του πρόταση για ένα κοινοβούλιο με δύο σώματα, ένα άμεσα εκλεγμένο και ένα άλλο, ένα είδος «Γερουσίας», που θα αποτελείται από βουλευτές των κρατών-μελών. «Δεν πιστεύω ότι το μοντέλο της Μπούντεσρατ (άνω Bουλή του γερμανικού κοινοβουλίου, που αποτελείται από μη εκλεγμένους αντιπροσώπους των κρατιδίων) μπορεί να λειτουργήσει» δήλωσε ο Φίσερ, επισημαίνοντας ότι «ορισμένες χώρες δεν είναι έτοιμες να εγκαταλείψουν το εθνικό τους κοινοβούλιο».
 Ο Γερμανός υπουργός Εξωτερικών κατέληξε λέγοντας ότι «ο βασικός άξονας ενός μελλοντικού (ευρωπαϊκού) συντάγματος είναι η διευθέτηση του ζητήματος των σχέσεων» μεταξύ κρατών-μελών και θεσμών της Ε.Ε.
 Μιλώντας σε δημοσιογράφους μετά τη συνάντηση, ο Γ. Φίσερ αναφέρθηκε στο επικείμενο αυστριακό δημοψήφισμα με θέμα τις ευρωπαϊκές κυρώσεις κατά της χώρας αυτής. 
 Ο Γερμανός υπουργός προειδοποίησε την Αυστρία να μην προκαλέσει «ανώφελη κλιμάκωση» της κρίσης με την Ε.Ε. ζητώντας από την αυστριακή κυβέρνηση να «σκεφτεί με προσοχή» τις επόμενες κινήσεις της. 
 Την ίδια ώρα στο Παρίσι, ο Γάλλος υπουργός Εξωτερικών, Ιμπέρ Βεντρίν, δήλωνε ότι οι διαπραγματεύσεις με τις υποψήφιες προς ένταξη χώρες «πρέπει να εισέλθουν στην καρδιά των δυσκολιών». Στόχος της Γαλλίας είναι να παρουσιάσει στις υποψήφιες χώρες στο τέλος της γαλλικής προεδρίας «ένα σενάριο με τα προβλήματα που πρέπει να λυθούν».
