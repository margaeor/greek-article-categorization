<html>
<!--
	Web Author:  Αριστείδης Παλιούρας
	email: aris@enet.gr
-->

<head><title>E Online - ΕΛΛΑΔΑ</title></head><BODY BGCOLOR="#FFFFFF"><!--msnavigation--><table BGCOLOR="#FFFFFF" border="0" cellpadding="0" cellspacing="0" width="100%"><tr><td BGCOLOR="#FFCC00" valign="top" width="1%"><P ALIGN="CENTER"><IMG SRC="../../standard/gia.gif" ALT="ΕΛΕΥΘΕΡΟΤΥΠΙΑ - Για να μη μένετε θεατές στα γεγονότα" WIDTH=100 HEIGHT=92><BR><FONT SIZE=2><B>

Πέμπτη 28 Σεπτεμβρίου 2000
</B></FONT>
		<BR>

		<BR>

		<A HREF="../../keimena/kairos/kairos.htm"> <IMG SRC="../../standard/kairos.gif" ALT="ΚΑΙΡΟΣ" WIDTH="89" HEIGHT="55" BORDER="0"></A>

		<BR>

		<BR> <b> <font size=2> ΣΤΗΛΕΣ  </font> </b> <BR>

		<BR><A HREF="../../stiles/sfigmos.htm"><IMG SRC="../../standard/lbar/sfigmos.gif" ALT="ΣΦΥΓΜΟΣ" BORDER=0 width=103 height=17></A><BR>

		<A HREF="../../stiles/apopsis.htm"><IMG SRC="../../standard/lbar/apopsis.gif" ALT="ΑΠΟΨΕΙΣ" BORDER=0 width=103 height=17></A><BR>

		<A HREF="../../stiles/politika.htm"><IMG SRC="../../standard/lbar/politika.gif" ALT="ΠΟΛΙΤΚΑ ΠΑΡΑΣΚΗΝΙΑ" BORDER=0 width=103 height=17></A><BR>

		<A HREF="../../stiles/analisi.htm"><IMG SRC="../../standard/lbar/analisi.gif" ALT="ΑΝΑΛΥΣΗ ΓΕΓΟΝΟΤΩΝ" BORDER=0 width=103 height=17></A><BR>

		<A HREF="../../stiles/kafenio.htm"><IMG SRC="../../standard/lbar/kafen.gif" ALT="ΚΑΦΕΝΕΙΟ Η ΕΛΛΑΣ" BORDER=0 width=103 height=17></A><BR>

		<A HREF="../../stiles/diethni.htm"><IMG SRC="../../standard/lbar/diethni.gif" ALT="ΔΙΕΘΝΗ" BORDER=0 width=103 height=17></A><BR>

		<A HREF="../../stiles/prosopa.htm"><IMG SRC="../../standard/lbar/prosopa.gif" ALT="ΠΡΟΣΩΠΑ" BORDER=0 width=103 height=17></A><BR>

		<BR><b><font size=2> ΟΔΗΓΟΙ </font> </b>

		<BR>

		<BR>

		<A HREF="http://193.92.17.20/tv/tvfrm.htm"><IMG SRC="../../standard/lbar/tv.gif" ALT="ΤΗΛΕΟΡΑΣΗ" BORDER=0 width=103 height=17></A><BR>

		<A HREF="../../keimena/cinema/cinema.htm"><IMG SRC="../../standard/lbar/cinema.gif" ALT="ΚΙΝΗΜΑΤΟΓΡΑΦΟΙ" BORDER=0 width=103 height=17></A><BR>

		<A HREF="../../keimena/cinema/theatres.htm"> <IMG SRC="../../standard/lbar/theatres.gif" ALT="ΘΕΑΤΡΑ" BORDER=0 width=103 height=17></A><BR>

		<A HREF="http://www.enet.gr/finance/firstfin.htm"><IMG SRC="../../standard/lbar/xrima.gif" ALT="ΧΡΗΜΑΤΙΣΤΗΡΙΟ" BORDER=0 width=103 height=17></A><BR>

		<A HREF="../../stiles/mediaw.htm"><IMG SRC="../../standard/lbar/mediaw.gif" ALT="ΤΟΥ ΚΟΣΜΟΥ ΤΑ MEDIA" BORDER=0 width=103 height=17></A></P><BR>

		<BR><BR>

		</td></P></td><td valign="top" width="24"></td><!--msnavigation--><td valign="top"><div align="left"><MAP NAME="FrontPageMap"><AREA SHAPE="CIRCLE" COORDS="367, 39, 11" HREF="../../greece.htm"><AREA SHAPE="CIRCLE" COORDS="394, 40, 11" HREF="http://www.enet.gr/"><AREA SHAPE="CIRCLE" COORDS="421, 40, 11" HREF="../../fpage.htm"></MAP><table border="0" width="354" height="105"><tr>    <td width="450" height="47"><IMG SRC="../../standard/gbar-s.jpg" WIDTH=451 HEIGHT=71 ALT="ΕΛΕΥΘΕΡΟΤΥΠΙΑ - ΕΛΛΑΔΑ" USEMAP="#FrontPageMap" BORDER=0></td> </tr>  <tr>    <td height="30"></td>  </tr>  <tr>    <td>


<b>Η</b>
 θάλασσα και ο χειρότερος εφιάλτης. Ζωές χαμένες από ένα τσακισμένο καράβι, που
κανονικά θα έπρεπε να πάει τους ανθρώπους στα σπίτια τους και τις οικογένειές τους. Ολεθρος στα δυνατά κύματα, στην ανηλεή εξουσία της θάλασσας. Κομμάτια από ανθρώπους και διαλυμένες βάρκες. Ενα λάθος; Μία λεπτομέρεια, όπως συνήθως,
κρύβει μία μεγάλη τραγωδία; Ισως. Ο, τι συνέβη τη χθεσινή νύχτα δεν έχει λογική, δεν έχει εξήγηση. Και αυτό που δεν πρέπει να μείνει φυλακισμένο στο βυθισμένο κουφάρι του πλοίου είναι το μεγάλο μυστικό. Τα μυστικά λόγια της πλώρης τού «Σάμινα» είναι τα μόνα που μπορούν, αν όχι να θεραπεύσουν, τουλάχιστον να πουν την αλήθεια.<p>
 Τα ερωτήματα για τη μεγαλύτερη ναυτική τραγωδία των τελευταίων ετών είναι πολλά. Οι άνθρωποι που χάθηκαν, οι οικογένειές τους και όλοι όσοι κολύμπησαν τα δύο μίλια μεταξύ ζωής και κόλασης θέλουν τις απαντήσεις. Είναι νωρίς ακόμα,
λένε, να δώσουν εξήγηση στην τραγωδία.<p>
 Οι απεγνωσμένες κραυγές, τα κλάματα των παιδιών, οι απέλπιδες προσπάθειες διάσωσης, οι καταγγελίες, οι έριδες για τα ελικόπτερα, όλα αυτά συνθέτουν ένα σκηνικό τόσο σκοτεινό όσο και η χθεσινή νύχτα. Εξήντα τρεις νεκροί, έντεκα έως
δεκατέσσερις αγνοούμενοι και 448 που γλίτωσαν. Ηταν τα τελευταία χθεσινοβραδινά νούμερα. <p>
 Και τα κυριότερα ερωτήματα που προκύπτουν είναι τα ακόλουθα: <p>
 1.
 Σύμφωνα με όλες τις πληροφορίες, το πλοίο πλησίαζε το λιμάνι της Πάρου με αυτόματο πιλότο. Οι διεθνείς κανόνες ναυσιπλοΐας προβλέπουν ότι κατά τη διάρκεια της προσέγγισης λιμανιού ή όταν βρίσκεται κοντά σε ξέρες και βραχονησίδες απαγορεύεται η χρήση του αυτόματου πιλότου. Για ποιο λόγο ήταν σε
λειτουργία ο αυτόματος πιλότος; <p>
 2.
 Ποιος βρισκόταν τη μοιραία ώρα του δυστυχήματος στη γέφυρα; Κανονικά, ακόμα και ο πλοίαρχος να απουσίαζε, που δικαιούται κάτι τέτοιο, θα έπρεπε να βρισκόταν τόσο ο αξιωματικός φυλακής όσο και ο ναύτης πηδαλίου. Αν πράγματι συνέβαινε κάτι τέτοιο, πώς δικαιολογείται ότι δεν είδαν τη βραχονησίδα, η οποία μάλιστα διέθετε και φάρο ορατό από μεγάλη απόσταση, τουλάχιστον από εφτά
ναυτικά μίλια; <p>
 3.
 Το πλοίο είχε ηλικία 34 ετών. Σύμφωνα με την ελληνική νομοθεσία, θα παροπλιζόταν μόλις έφτανε τα 35 χρόνια. Ενα γερασμένο πλοίο που, σύμφωνα με τις καταγγελίες που έγιναν, είχε προβλήματα. Παρ' όλα αυτά οι επιθεωρητές του υπουργείου Εμπορικής Ναυτιλίας έκριναν ότι ήταν αξιόπλοο. Κάτω από ποιες συνθήκες έγινε ο τελευταίος έλεγχος του πλοίου, πριν από λίγες ημέρες, καθώς πληροφορίες αναφέρουν ότι ήταν έτοιμο να αποπλεύσει και όλοι πίεζαν για τον απόπλου; <p>
 4.
 Τη στιγμή της πρόσκρουσης σημειώθηκε μπλακ άουτ και σε συνδυασμό με τον πανικό
μπορεί να φανταστεί κάποιος τι συνέβη. Γιατί με κάποιον τρόπο δεν επανήλθε το φως; Γιατί δεν κατέβηκαν όλες οι σωσίβιες λέμβοι; Γιατί δεν άνοιξαν τα «σωσίβια βαρελάκια»; Γιατί δεν μοιράστηκαν κανονικά από το πλήρωμα τα σωσίβια και ο καθένας έπαιρνε όποιο έβρισκε μπροστά του; <p>
 5.
 Το πλήρωμα ήταν εκπαιδευμένο σε τέτοιου είδους καταστάσεις; Από ό,τι φάνηκε, όχι μόνο δεν ήταν, αλλά, σύμφωνα με τα όσα κατήγγειλαν οι διασωθέντες, το πλήρωμα δεν προσέφερε έστω και τα ελάχιστα που μπορούσε. <p>
 6.
 Γιατί η κατάσταση υποτιμήθηκε από το πλήρωμα και αντί να ληφθούν εγκαίρως μέτρα διάσωσης ή ακόμα και να ενημερώσουν με μεγάφωνα και ντουντούκες, καθησύχαζαν τους επιβάτες με φράσεις όπως «δεν συμβαίνει τίποτα», «καθήστε ήσυχα στις θέσεις σας» και «είμαστε κοντά, δεν τρέχει τίποτα»; <p>
 <b>Κ.ΚΥΡ. - Α.Ν.Γ.<p></b>


</td>  </tr>  <tr>    <td width="354" height="22"></td>  </tr></table></div><p>  <!--msnavigation--></td></tr><!--msnavigation--></table><br><center><table width = 640> <CENTER><b> Επικοινωνήστε με την </b><A HREF="mailto:elef@enet.gr">"E on-line"</A> <p><b> Copyright © 1999 Χ. Κ. Τεγόπουλος Εκδόσεις Α.Ε.</b><br> <br><font size = 2><b> ΑΠΑΓΟΡΕΥΕΤΑΙ </b> η αναδημοσίευση, η αναπαραγωγή, ολική, μερική ή περιληπτική, ή κατά παράφραση, ή διασκευή απόδοση του περιεχομένου της ηλεκτρονικής εφημερίδας με οποιονδήποτε τρόπο, μηχανικό, ηλεκτρονικό, φωτοτυπικό, ηχογράφησης ή αλλο, χωρίς προηγούμενη γραπτή άδεια του εκδότη. Νόμος 2121/1993 και κανόνες Διεθνούς Δικαίου πού ισχύουν στην Ελλάδα.</font></CENTER></table></center></body></html>
