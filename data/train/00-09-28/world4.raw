 Να πάψει να ασκεί πιέσεις προς το γιουγκοσλαβικό λαό κάλεσε τη Δύση ο Ρώσος υπουργός Eξωτερικών Ιγκόρ Ιβανόφ, επισημαίνοντας μάλιστα ότι δεν πρέπει να εξυπηρετηθούν τα σχέδια εκείνων που επιδιώκουν την αποσταθεροποίηση της χώρας.
Αποδέκτες της προτροπής-προειδοποίησης του Ιβανόφ ήταν οι ΗΠΑ αλλά και κράτη της Ευρωπαϊκής Ενωσης, που θεώρησαν δεδομένη τη νίκη του Κοστούνιτσα από τον πρώτο γύρο.
 Η Μόσχα «επιμένει σταθερά ότι πρέπει να δοθεί η δυνατότητα στον πληθυσμό της Γιουγκοσλαβίας να εκφράσει τη βούλησή του χωρίς καμία εξωτερική ή εσωτερική πίεση», δήλωσε ο Ιγκόρ Ιβανόφ, σύμφωνα με το πρακτορείο ειδήσεων «Ιντερφάξ». «Είναι σημαντικό να μην επιτραπεί η αποσταθεροποίηση της κατάστασης, η οποία θα ευνοούσε τα σχέδια εκείνων που δεν επιθυμούν τη διατήρηση μιας ενωμένης Γιουγκοσλαβίας και την επιστροφή της στη διεθνή σκηνή», πρόσθεσε ο Ρώσος υπουργός Εξωτερικών.
 Με τις δηλώσεις αυτές ο Ιβανόφ έστειλε στην ουσία μήνυμα προς την Ουάσινγκτον αλλά και τις ευρωπαϊκές πρωτεύουσες, οι οποίες έσπευσαν να χρίσουν νικητή των εκλογών των Βόισλαβ Κοστούνιτσα, ότι δεν θα πρέπει να θεωρούν δεδομένη την ανάμειξή τους στη Γιουγκοσλαβία ακόμα και αν τελικά ο Μιλόσεβιτς αποχωρήσει από την πολιτική σκηνή. 
 «Είμαστε βέβαιοι ότι όλες οι πολιτικές δυνάμεις στη Γιουγκοσλαβία, ενεργώντας στο πλαίσιο του νόμου και με οδηγό τα υψηλότερα εθνικά συμφέροντα, θα διανύσουν αυτή τη δύσκολη περίοδο στην ιστορία της χώρας με αξιοπρέπεια» είπε ο Ιβανόφ, ερμηνεύοντας την ψήφο των Γιουγκοσλάβων ως «απόδειξη της βούλησής τους για επιτάχυνση των μεταρρυθμίσεων». Σε σχόλιό του το γαλλικό πρακτορείο σημειώνει ότι η Μόσχα δεν επιδιώκει τη σωτηρία του Μιλόσεβιτς, αρνείται όμως να επιτρέψει στη Δύση να αναμιγνύεται ευθέως στα εσωτερικά της Γιουγκοσλαβίας.
Κατά την άποψη του υποδιευθυντή του Ινστιτούτου Διεθνών Σχέσεων στη ρωσική Ακαδημία Επιστημών, Σεργκέι Μπλακοβολίν, «η επίσημη θέση (της Μόσχας) είναι ζυγισμένη και λογική», παρά το γεγονός ότι ομάδες με επιρροή εντός της Ρωσίας ασκούν πιέσεις για τη στήριξη του Μιλόσεβιτς. 
