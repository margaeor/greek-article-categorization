 Τη μέρα της δικής της ανείπωτης χαράς, θυμήθηκε τη μεγάλη λύπη των υπόλοιπων η Ελένη Μουρούτσου, μητέρα του χρυσού Ολυμπιονίκη Μιχάλη Μουρούτσου...
 «Συλλυπητήρια σε όλες τις οικογένειες των θυμάτων της ναυτικής τραγωδίας στην Πάρο. Σε μια μέρα που όλη η Ελλάδα πενθεί, δεν μπορώ να μην ξεκινήσω απ' αυτό...» είπε από τον Αγιο Δημήτριο, όπου είδε στην τηλεόραση το μεγάλο κατόρθωμα του 20χρονου γιου της.
 Και μετά απ' αυτήν τη δήλωση συμπαράστασης, άρχισε να μιλά για τον Μιχάλη της: 
 «Το απέδειξε και στο Σίδνεϊ πως είναι ικανός για μεγάλα πράγματα. Ξεκίνησε τάε κβον ντο στα εννιά και από μικρός μας είχε δείξει ότι έχει τσαγανό... Ξέρει τι θέλει και πεισμώνει όταν είναι να το κατακτήσει. Δεν ξέρει να μισεί και όπου χρειάζεται, προσπερνά...» είπε η κ. Μουρούτσου, σκιαγραφώντας το χαρακτήρα του πιο νέου χρυσού μας Ολυμπιονίκη στο Σίδνεϊ. 
 «Αυτό που του εύχομαι για τη συνέχεια είναι να είναι γερός, όπως και όλα τα παιδιά του κόσμου. Θέλω να δώσω συγχαρητήρια σε όλους τους αθλητές μας που έδωσαν στο Σίδνεϊ την ολυμπιακή μάχη, ανεξάρτητα της θέσης που κατέλαβαν. Ως μάνα, ξέρω πόσο πάλεψαν τέσσερα χρόνια για είναι στο ύψος τους σε αυτό το ραντεβού». 
 «Οταν τραυματίστηκε στο πανευρωπαϊκό της Πάτρας, λίγο μετά το Πάσχα, όλοι σχεδόν τα χρειάστηκαν. Ομως αυτός ήταν πραγματικό 
 "σκυλί". Εβαζε το ένα πόδι στο στίβο..., για να δείξει σε όλους πως θέλει το γρηγορότερο να γυρίσει στην προπόνηση», αποκάλυψε. 
 Η κ. Μουρούτσου μίλησε και για τη σιγουριά του γιου της πως θα πάρει ένα χρυσό. «Μάνα, θα σας φέρω μετάλλιο, μας είπε αμέσως μετά τον πρώτο του αγώνα στο Σίδνεϊ. Και σε κάθε τηλεφώνημά του από την Αυστραλία, αυτό μου ξανάλεγε. Μας μήνυσε μάλιστα να έχουμε το σπίτι έτοιμο γι' αυτούς που θα θελήσουν να περάσουν για να πουν από κοντά τα συγχαρητήρια. Ηταν σίγουρος για τη γιορτή..! »
 Και όσο για το πώς άρχισε την αθλητική του καριέρα ο Μιχάλης, εξήγησε: «Από μικρός που μέναμε στη Δάφνη, πάλευε όλη μέρα μέσα στο σπίτι, μαζί με τον αδερφό του, τον Γιάννη. Ετσι, μόλις άνοιξε ο κ. Θανάσης Πραγαλός (σ.σ και τωρινός προπονητής του) γυμναστήριο, απέναντι στο σπίτι μας, πήγε και γράφτηκε στο τάε κβον ντο. Και από τότε είχε το πάθος για τη νίκη στα μάτια του».
