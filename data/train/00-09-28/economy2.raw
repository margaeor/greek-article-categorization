 Μεγάλα τα προβλήματα που αντιμετωπίζουν οι κάτοικοι της Ανατολικής Μακεδονίας και Θράκης, λόγω της έλλειψης βενζίνης, αφού τα πρατήρια υγρών καυσίμων κλείνουν το ένα μετά το άλλο. Σε ορισμένα επαρχιακά πρατήρια που λειτουργούν κυρίως σε χωριά, τα αποθέμετα που υπάρχουν είναι ελάχιστα και μπορούν να καλύψουν περιορισμένες ανάγκες μέχρι σήμερα το απόγευμα. 
 Τα βυτιοφόρα των εταιρειών υγρών καυσίμων μεταφέρουν περιορισμένες ποσότητες βενζίνης, αλλά δεν μπορούν να καλυφθούν οι αυξημένες ανάγκες. Στους εθνικούς δρόμους Δράμας-Σερρών, Καβάλας-Ξάνθης, Ξάνθης-Ροδόπης, Αλεξανδρούπολης-ελληνοτουρκικών συνόρων, Σερρών -Θεσσαλονίκης, Ορεστιάδας-Διδυμότειχου κ.λ.π. βρίσκονταν χθες παρατεταγμένα στις δύο άκρες των δρόμων περισσότερα από 500 φορτηγά αυτοκίνητα δημόσιας χρήσης και βυτιοφόρα, οι ιδιοκτήτες των οποίων δεν απέκλεισαν το ενδεχόμενο να καταλάβουν
τα οδοστρώματα αν επιχειρηθεί -με προτροπή των αρμόδιων υπουργών- από εταιρείες πετρελαιοειδών να μεταφέρουν καύσιμα στη Βορειοανατολική Ελλάδα. 
 Η απεργία των ιδιοκτητών φορτηγών αυτοκινήτων έχει δημιουργήσει ήδη τα πρώτα προβλήματα και στον αγροτικό κόσμο. Η κρατική πολυβιομηχανία Νέας Καρβάλης Καβάλας δεν μπορεί να προωθήσει λιπάσματα σε αγρότες από τον Εβρο και μέχρι την Πελοπόννησο, λόγω των κινητοποιήσεων, και η κατάσταση θα επιδεινωθεί αν η απεργία παραταθεί και την ερχόμενη εβδομάδα. 
