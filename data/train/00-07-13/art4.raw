Δεν είναι μόνον ο ρόλος του ΕΣΡ που, όπως είναι ήδη γνωστό, πρόκειται να επαναπροσδιοριστεί από την κυβέρνηση, με βασικό άξονα την απουσία της άμεσης εμπλοκής των κομμάτων στην υπόδειξη των μελών του.
 Είναι συνολικές και ταυτόχρονα σαφείς και εξειδικευμένες οι ρυθμίσεις που ετοιμάζει το υπουργείο Τύπου, ξεκινώντας από το δικό του ρόλο, περνώντας -φυσικά- στο άμεσα συνδεόμενο ΕΣΡ και καταλήγοντας στους επίσης συνδεόμενους ραδιοτηλεοπτικούς σταθμούς και λοιπούς φορείς. Ενίσχυση του ρυθμιστικού ρόλου του υπουργείου Τύπου, μείωση του ρόλου του στην εφαρμογή του νομοθετικού πλαισίου, συνεπώς ενίσχυση του ΕΣΡ, αλλά και θεσμοθετημένη πλέον εμπλοκή των φορέων που συνυπάρχουν στο ραδιοτηλεοπτικό τοπίο. Αυτές είναι οι τρεις βασικές
κατευθύνσεις του προβληματισμού του υπουργείου Τύπου για τα ηλεκτρονικά ΜΜΕ. 
 Με άλλα λόγια, «παιχνίδι για όλους» ετοιμάζει το υπουργείο ή αλλιώς... ευθύνες
για όλους. Μπορεί να προτίθεται να μειώσει το δικό του ρόλο τουλάχιστον ως προς την εφαρμογή των νόμων, σε αντίθεση με το ισχύον καθεστώς όπου έχει τον τελευταίο λόγο (έλεγχος νομιμότητας των αποφάσεων του ΕΣΡ, έκδοση απόφασης επί
της γνωμοδότησης του ΕΣΡ για τις ραδιοφωνικές και τηλεοπτικές άδειες κ.ά.), όμως η ενίσχυσή του σε ρυθμιστικό επίπεδο θα του επιτρέψει να θεσμοθετήσει σαφώς το... μοίρασμα των χαρτιών. Δεν είναι τυχαίο που αρμόδιοι όταν αναφέρονται στις αλλαγές, δεν μιλούν μόνο για το ΕΣΡ «που θα παραμείνει ισχυρό», αλλά προχωρούν και στον προβληματισμό για «θεσμοποίηση διαδικασιών αυτοδέσμευσης και αυτοελέγχου» των εμπλεκόμενων φορέων. 
 Κάτι, δηλαδή, που δείχνει αν όχι την εμφάνιση νέων οργάνων, σίγουρα τη θεσμοποίηση υπαρχόντων που με τη σειρά της δείχνει τη δεσμευτική εφαρμογή των προβλεπομένων. Και μεταξύ των εμπλεκομένων στο ραδιοτηλεοπτικό τοπίο δεν είναι
μόνον τα κανάλια και οι ραδιοσταθμοί, αλλά και οι εταιρείες μέτρησης τηλεθέασης και πολλοί άλλοι φορείς...
 Είναι ευρύ, λοιπόν, το πρίσμα υπό το οποίο εξετάζεται η λειτουργία των ηλεκτρονικών ΜΜΕ, και γι' αυτό δεν είναι ακόμα ξεκαθαρισμένη η μορφή που θα έχουν οι νέες ρυθμίσεις. Αν θα αποτελεί ένα νόμο περί τα ΜΜΕ που θα τα συμπεριλαμβάνει όλα, ενδεχομένως και θέματα Τύπου, ή θα προηγηθεί μια νομοθετική ρύθμιση ειδικά για το ΕΣΡ και αργότερα τα υπόλοιπα. Πιθανότερη θεωρείται η δεύτερη εκδοχή, καθώς το ζήτημα του ΕΣΡ έχει επείγοντα χαρακτήρα. Η αναθεωρητική διαδικασία του Συντάγματος στη Βουλή ξεκινά τέλη Αυγούστου και για να προλάβουν πρέπει να καταθέσουν τη ρύθμιση, αν όχι στο δεύτερο, στο τρίτο θερινό τμήμα. 
 Ως εκ τούτου, με ένα υπουργείο Τύπου, πρόθεση του οποίου είναι να αναδείξει τη
ρυθμιστική του αρμοδιότητα χαράζοντας πολιτική σχετικά με τα ΜΜΕ με τρόπο συστηματικό και σαφή, με ένα ΕΣΡ που θα πάρει ό,τι αφαιρέσει από πάνω του το υπουργείο και με την ενεργοποίηση ή την αλλαγή των άλλων συσχετισμών που αφορούν το χώρο, το τοπίο παίρνει άλλο σχήμα. Και το ραδιοτηλεοπτικό τοπίο είναι πολυδιάστατο. Και με τις επερχόμενες αλλαγές πολλοί μπαίνουν ακόμα πιο μέσα σ' αυτό, άλλοι μένουν απ' έξω κι άλλοι αλλάζουν θέση. Τα κόμματα, για παράδειγμα, αλλάζουν τη θέση τους ως προς τη συγκρότηση του ΕΣΡ. Η εμπλοκή τους δεν θα είναι άμεση, θα πραγματοποιείται διά της Επιτροπής Θεσμών και Διαφάνειας της Βουλής που θα αναλάβει αποφασιστικό ρόλο στην υπόδειξη των μελών του ΕΣΡ. Οχι σε νομικό επίπεδο, καθώς δεν μπορεί, αλλά σίγουρα σε ουσιαστικό. 
 Υπάρχουν πολλές σκέψεις για την επίτευξη αυτού του σκοπού. Διορισμός από το υπουργικό συμβούλιο κατόπιν πρότασης του υπουργού Τύπου και με τη διατύπωση γνώμης από την Επιτροπή Διαφάνειας και Θεσμών. Για την ανάδειξη του αποφασιστικού ρόλου της τελευταίας εξετάζεται και η προοπτική της υπόδειξης από τον υπουργό Τύπου ακόμη και διπλάσιου από τον προβλεπόμενο αριθμού των μελών του ΕΣΡ, προκειμένου η Επιτροπή να έχει την ευχέρεια της επιλογής. Αγνωστο παραμένει αν το μοντέλο που θα υιοθετηθεί θα είναι ενιαίο για προεδρείο και μέλη ή θα υπακούσει στην ισχύουσα φιλοσοφία διάκρισης (προεδρείο
από τον πρόεδρο της Βουλής, μέλη από κόμματα). Στο πλαίσιο, πάντως, της πλήρους αναθεώρησης του status του συμβουλίου, εκλείπει ένα από τα βασικά επιχειρήματα της λογικής της διάκρισης που λέει ότι το προεδρείο έχει πολύ πιο
σοβαρό ρόλο από τα μέλη και πρέπει να υποδεικνύεται όχι από τους πολιτικούς φορείς, αλλά από τον πρόεδρο της Βουλής, πρόσωπο κύρους και κοινής αποδοχής. Προς τι η διαφοροποίηση των κριτηρίων, εφόσον τα κόμματα όχι μόνον δεν θα επηρεάζουν τη λειτουργία του οργάνου, όπως πολλές φορές έχει πει ο υπουργός Τύπου Δημήτρης Ρέππας, αλλά δεν θα εμπλέκονται άμεσα ούτε καν στο επίπεδο της υπόδειξης των μελών; 
 Αλλες σκέψεις για το ΕΣΡ αφορούν τον αριθμό των μελών, τη θητεία και διάφορα άλλα θέματα συγκρότησης και λειτουργίας του. Ο αριθμός των μελών, που αν δεν είναι ίδιος (εννέα μέλη) θα αυξηθεί (11), θα εξαρτηθεί από την κατάληξη του προβληματισμού για την αποκλειστική ή μη απασχόληση των μελών. Η θεσμική άποψη
είναι η εφαρμογή της αποκλειστικής απασχόλησης. Υπάρχει όμως και η... ρεαλιστική, που δεν μπορεί να κρύψει την ανεπάρκεια σε ικανά πρόσωπα, αλλά ούτε και την απροθυμία επιστημόνων να εισέλθουν στους κόλπους του ΕΣΡ. Εχει ήδη διαπιστωθεί ακόμα και σε επίπεδο προσωπικού. Εχει ιδρώσει αρκετές φορές το
συμβούλιο να συγκεντρώσει τον απαραίτητο αριθμό υπαλλήλων λόγω... απουσίας ενδιαφέροντος. Ενδέχεται, βέβαια, να διατηρηθεί η ισχύουσα ενδιάμεση κατάσταση
 Το βέβαιο πάντως είναι πως τα μέλη, όσα και όποια κι αν είναι αυτά, δεν θα έχουν αναπληρωματικούς. Μόνον τακτικά μέλη. 
 Κατά τ' άλλα η γενική πρόθεση είναι το ΕΣΡ να μην αποτελεί διεθνή αλλά και εθνική πρωτοτυπία ως προς τη συγκρότησή του. Ούτε στην Ελλάδα με τις έξι-επτά ανεξάρτητες διοικητικές αρχές ούτε διεθνώς τέτοια όργανα έχουν μέλη υποδεικνυόμενα ευθέως από κόμματα. Ακόμα και σε μεμονωμένες περιπτώσεις αυτό λειτουργεί σε μειοψηφικό επίπεδο. Από την άλλη, είναι επίσης γενική πρόθεση να
διαχωριστούν οι αρμοδιότητες υπουργείου-ΕΣΡ, ή για την ακρίβεια, το ΕΣΡ να αναλάβει εξ ολοκλήρου τα της εφαρμογής των νόμων. Τέρμα οι σύνθετες διοικητικές ενέργειες που όχι απλώς μπέρδεψαν, αλλά οδήγησαν σε πολεμικά χαρακώματα τους δύο φορείς. Πλέον, το ΕΣΡ θα αναλαμβάνει από την αρχή έως το τέλος τη χορήγηση λ.χ. των αδειών, τις κυρώσεις κ.ά. 
