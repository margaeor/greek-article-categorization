Tα 70'ς είχαν τους χίπηδες, τα 80'ς είχαν τους γιάπηδες, τα 90'ς προσπάθησαν να έχουν και αυτά μια νέα «φυλή», τα media έφτιαξαν τους «Zippies» ή τεχνοχίπηδες, αλλά μάλλον δεν έπεισαν κανέναν. Οι κοινωνικοί ανθρωπολόγοι του lifest yle, όμως, δεν απογοητεύτηκαν (ούτε αποφάσισαν να ψάξουν για άλλη δουλειά). Ετσι στο χάραμα των 00'ς (συντομογραφία κι αυτή, σαν καμήλα με σπόιλερ!), ξαναεφευρίσκουν τον τροχό του st yling με μια «καινούργια φυλή». Γιούπιιι (οι μπάτσοι της μόστρας ξαναβρήκαν ένοχο!). Και λέγεται «Bobo». Το όνομα προκύπτει από τα αρχικά τους «Μπουρζουάδες-Μποέμηδες» και τους «ανακάλυψε» ο δημοσιογράφος- συγραφέας David Brooks, που έσπευσε να γράψει βιβλίο γι' αυτούς με τίτλο «Οι Μπόμπο στον Παράδεισο», το οποίο φυσικά και έγινε best seller, αν και κυκλοφόρησε μόλις πριν από 20 μέρες!  Σύμφωνα με τον Brooks, οι «Bobos» είναι η καινούργια ανώτερη τάξη της Αμερικής, η πολιτική και πολιτιστική ελίτ της αρχής του 20ού αιώνα, που επιμένει να παραπαίει ανάμεσα στο κοινωνικό στάτους των γιάπηδων και το δήθεν της υποκουλτούρας των χίπηδων. Θα τους δείτε να συχνάζουν σε σικάτα «κάπως» καφέ, μελετώντας όμως τις μετοχές σε μια εφημερίδα. Παρόλα αυτά θέλουν να πιστεύουν πως είναι μια δημιουργική δύναμη. «Τους βλέπεις να δουλεύουν με μαύρα μπλουζάκια και γυαλιά με μικροσκοπικό ατσάλινο σκελετό, γιατί πιστεύουν πως μπορούν να υπερασπιστούν την υποκουλτούρα τους, εμφανιζόμενοι στην πρωινή σύσκεψη της πολυεθνικής σαν τον Φραντς Κάφκα», λέει ο νονός τους. Κατοικούν στις νέες «ζώνες τεχνολογίας», όπως το Πάλο Αλτο της Σίλικον Βάλεϊ ή τα προάστια του Κονέκτικατ. Εχουν σαφώς λεφτά, αλλά η επίδειξή τους είναι κάτι που τους αφορά μόνο όταν γίνεται μέσα από μια εναλλακτική βιτρίνα. Ετσι ξοδεύουν τρελά φράγκα για πράγματα που ήταν κάποτε φτηνά ή για «ψαγμένες» επιλογές. Δίνουν 2.000 για έναν καφέ ή ένα μπουκάλι νερό, ή 4.000 για μια πλάκα οικολογικό σαπούνι. Αγαπημένο μαγαζί τους είναι το Bod yShop και τους αρέσει να διαλέγουν, ώστε να μη δείχνουν έτσι θύματα του καταναλωτισμού.  Αν και ματσωμένοι, απορρίπτουν για σπίτι τους το στιλ «γυαλί με μάρμαρο και κάτι ντιζαϊνάτο σαν αγγούρι μες στην μέση, αλλά να δείχνει πανάκριβο, έτσι; », γιατί θυμίζει γιάπηδες που τους μισούν. Προτιμούν κάτι σε «χαλαρό, ψαγμένο, με μια δόση ειρωνείας και άποψης, αλλά να δείχνει ότι στοίχισε η ρημάδα, έτσι; ». Οι περισσότεροι μοστράρουν στο σπίτι τους παλιά κουτιά αποθήκευσης τροφίμων, για τα οποία έχουν σκάσει πάνω από 100 δολάρια σε κάποια αντικερία, φτάνει να φαίνονται παλιά. Από πολιτικής άποψης θέλουν «σταθερότητα και ανάπτυξη» (όχι, δεν πετάνε ελιές), ισχυρή οικονομία χωρίς πολιτικές διαμάχες (Αμερικανοί, το είπαμε;) και ανακατεύουνε αριστερές και δεξιές ιδέες σε ένα «μετα-ιδεολογικό» πολτό (μπλιαααχ!), προσέχοντας να μη βρεθούν ποτέ στη μέση μιας σύγκρουσης.  Οπως λέει και ο Brooks, «...είναι το είδος των ανθρώπων που επισκέφθηκαν κάποτε την Ευρώπη για να μιμηθούν τους μεγαλοαστούς και κατέληξαν να μιμούνται τους αγρότες. Μπορεί να είναι χρηματιστές ή καθηγητές πανεπιστημίου. Να κερδίζουν την κοινωνική τους θέση βάσει της παιδείας και της νοημοσύνης τους. Για να αγοράζουν τελικά δίσκους των Gratefull Dead και κεριά από κασσίτερο που κατασκευάζουν Iνδιάνοι αγρότες. «Ο Τόνι Μπλερ, στο καλντερίμι του Τρίτου ΔρόμουΣ, που το παίζει πρώην ροκάς είναι πολύ επίπεδος για BoboΣ. Πιο ΒοboΣ είναι ο ο ρεπουμπλικάνος υποψήφιος Τζορτζ Μπους Τζούνιορ, που κατάφερε όντας φοιτητής του Γέιλ στα 60'ς, να μην είναι ούτε υπέρ ούτε κατά του πολέμου στο Βιετνάμ», ισχυρίζεται ο Brooks.  Και τι έγινε λοιπόν; Γιατί τόση φασαρία για άλλη μια τεχνητή ομαδοποίηση ανθρώπων, ειδικά όταν αυτές του παρελθόντος ξεφουσκώσανε σε μερικά ντεφιλέ μόδας; Ισως γιατί σήμερα 9 εκατομμύρια Αμερικανοί κερδίζουν πάνω από 100.000 δολάρια το χρόνο και οι διαφημιστές δεν ήξεραν από πού να τους μπαγλαρώσουν. Για τον εφευρέτη του όρου είναι αυτονόητο σε καθημερινές δοξασίες κατανάλωσης, όπως η διαφήμιση ή το lifest yle. H καινούργια διαφημιστική καμπάνια της Apple χρησιμοποιεί πρόσωπα σαν του Κέρουακ και του Μαχάτμα Γκάντι για να πουλήσει υπολογιστές και την περασμένη εβδομάδα η «New York Times» είχε άρθρο αφιερωμένο στα 13 διαφορετικά είδη βασιλικού πολτού που πουλιούνται σε μια συγκεκριμένη λαϊκή αγορά της πόλης!  Γελάτε; Πόσοι από σας ζαχαρώνατε δεκαπέντε χρόνια πριν το σπίτι του Μίκι Ρουρκ στο «Εννιάμισι βδομάδες» και λυσσάγατε για λεμονοστίφτη Phillip Stark; Πόσοι τελικά χαρήκατε που δεν κάνατε το σπίτι σας χειρουργείο και δεν αγοράσατε όλα αυτά τα πανάκριβα ντιζαϊνάτα τίποτα; Να δω χεράκια... Mάλιστα.  Ελπίζω να τη γλιτώσετε και αυτή τη φορά που το «πακέτο» εικόνας - ευτυχίας είναι πιο «σοφιστικέ»...
