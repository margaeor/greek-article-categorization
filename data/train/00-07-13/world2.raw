 Διακοσμητικές κινήσεις προς εξευμενισμό της Ευρωπαϊκής Ενωσης ανακοίνωσε χθες η Τουρκία, μία μέρα πριν από την άφιξη στην Αγκυρα του Επίτροπου της Ε.Ε. αρμόδιου για θέματα διεύρυνσης, Γκίντερ Φερχόιγκεν.
 Ο πρωθυπουργός της Τουρκίας, Μπουλέντ Ετζεβίτ, ανακοίνωσε ότι ο πρώην πρωθυπουργός και αρχηγός του κόμματος της Μητέρας Πατρίδας που συμμετέχει στον
κυβερνητικό συνασπισμό, Μεσούτ Γιλμάζ, θα διορισθεί υπουργός αρμόδιος για τις σχέσεις με την Ευρωπαϊκή Ενωση.
 Ταυτοχρόνως, ο Τούρκος υπουργός Δικαιοσύνης, Χικμέτ Σαμί Τουρκ, άφησε να εννοηθεί ότι μπορεί να αλλάξει το άρθρο 312 του ποινικού κώδικα, το οποίο περιορίζει την ελευθερία της έκφρασης, αν και τόνισε ότι το άρθρο δεν πρόκειται να καταργηθεί.
 Βάσει του άρθρου αυτού, δεκάδες άτομα, συμπεριλαμβανομένων συγγραφέων και δημοσιογράφων, έχουν καταδικασθεί σε ποινές φυλάκισης. Το άρθρο προβλέπει την επιβολή ποινών φυλάκισης ώς τριών ετών για την «υποκίνηση μίσους με την ανάδειξη διαφορών ως προς την κοινωνική τάξη, τη φυλή, την θρησκεία, τις πεποιθήσεις και τη περιοχή».
 «Δεν υπάρχει καμία περίπτωση πλήρους κατάργησης του άρθρου, ωστόσο μπορεί να είναι δυνατή η επαναδιατύπωσή του», είπε ο Χικμέτ Σαμί Τουρκ.
 Σε ό,τι αφορά το διορισμό του Γιλμάζ ως υπουργού αρμόδιου για τις σχέσεις με την Ε.Ε., αυτός ήταν αναμενόμενος μετά την απαλλαγή, τον περασμένο μήνα, του αρχηγού του κόμματος της Μητέρας Πατρίδας από τις κατηγορίες για κατάχρηση εξουσίας που είχε καταθέσει στο κοινοβούλιο ο αρχηγός του τρίτου κόμματος του κυβερνητικού συνασπισμού, του Κόμματος Εθνικιστικής Δράσης, Ντεβλέτ Μπαχτσελί.
Χθες, ο Μπαχτσελί δήλωσε ότι δεν θα φέρει καμία αντίρρηση στο διορισμό του Γιλμάζ.
 Οπως είπε ο Μπουλέντ Ετζεβίτ, ο Μεσούτ Γιλμάζ αποδέχθηκε τον διορισμό του που πρέπει τώρα να εγκριθεί από τον Τούρκο πρόεδρο, Αχμέτ Νετζντέτ Σεζέρ.
 Μέσα στις επόμενες εβδομάδες θα δημιουργηθεί η γενική γραμματεία του υπουργείου που θα αναλάβει τον συντονισμό των σχέσεων με την Ε.Ε. Μέχρι σήμερα, αρμόδιος για τα ευρωπαϊκά θέματα ήταν ο υπουργός Ανευ Χαρτοφυλακίου, Γιουκσέλ Γιαλοβά.
