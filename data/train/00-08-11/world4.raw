Την ανακήρυξη του ανεξάρτητου παλαιστινιακού κράτους, στις 13 Σεπτεμβρίου, σύμφωνα με το αρχικό πρόγραμμα, επιθυμεί η Οργάνωση για την Απελευθέρωση της Παλαιστίνης (ΟΑΠ).
 Σε χθεσινή συνέντευξη Tύπου ο πρόεδρος του Κεντρικού Συμβουλίου της ΟΑΠ, Σαλίμ
Ζαανούν, ανακοίνωσε ότι το Συμβούλιο αναμένεται να συνεδριάσει με θέμα την ανακήρυξη της ανεξαρτησίας την πρώτη εβδομάδα του Σεπτεμβρίου. Ο Σ. Ζαανούν δήλωσε ότι μια ειδική επιτροπή της Οργάνωσης παρουσίασε στον Γιάσερ Αραφάτ ένα
έγγραφο όπου επισημαίνεται ότι είναι απαραίτητο να τηρηθεί το χρονοδιάγραμμα ανακήρυξης της ανεξαρτησίας, το οποίο είναι συγκεκριμένο και δεν υπόκειται σε ερμηνείες. Σε περίπτωση αναβολής της ανακήρυξης της ανεξαρτησίας για τους επόμενους μήνες ή το τέλος του χρόνου, οι Παλαιστίνιοι κινδυνεύουν να βρεθούν «επ' αόριστον με μια περιορισμένη διοικητική αυτονομία».
 Η Μόσχα, όπου πραγματοποιεί σήμερα επίσκεψη ο Γιάσερ Αραφάτ, επιθυμεί ωστόσο τη συνέχιση των ισραηλο-παλαιστινιακών διαπραγματεύσεων και την αποφυγή της μονομερούς ανακήρυξης της ανεξαρτησίας. Οπως δήλωσε χθες ο Ρώσος υφυπουργός Εξωτερικών Βασίλι Σρεντίν, η χώρα του «αναγνώριζε πάντοτε το δικαίωμα των Παλαιστινίων να δημιουργήσουν το δικό τους κράτος», θεωρεί ωστόσο ότι «η άσκηση αυτού του δικαιώματος πρέπει να επιτευχθεί μέσω διαπραγματεύσεων».
 Συνεχίζονται εν τω μεταξύ οι επαφές και των δύο πλευρών με τις ξένες δυνάμεις,
στο πλαίσιο της προσπάθειας για εξασφάλιση διπλωματικής υποστήριξης. Ο Παλαιστίνιος ηγέτης φαίνεται να έχει ένα ιδιαίτερα φορτωμένο πρόγραμμα, αφού μετά τη χθεσινή του στάση στο Ιράν και τη σημερινή επίσκεψή του στη Ρωσία θα συνεχίσει την περιοδεία του στη Φινλανδία και τη Νορβηγία. Παράλληλα, ο Παλαιστίνιος υπουργός Διεθνούς Συνεργασίας Ναμπίλ Σαάθ θα συναντηθεί με Σουηδούς αξιωματούχους στη Στοκχόλμη. Στην ισραηλινή πλευρά ο πρωθυπουργός Εχούντ Μπάρακ είχε χθες, πριν από την άφιξη του Γ. Αραφάτ στη Μόσχα, τηλεφωνική συνομιλία με το Ρώσο πρόεδρο, Βλαντιμίρ Πούτιν. Οι δύο ηγέτες μίλησαν για την πρόσφατη βομβιστική επίθεση στη Μόσχα, αλλά και για την ειρηνευτική διαδικασία στη Μέση Ανατολή.
 Ο υπουργός Ασφαλείας του Ισραήλ και ασκών χρέη υπουργού Εξωτερικών Σλόμο Μπεν Αμι έφτασε χθες στην Αγκυρα για να αναπτύξει τις θέσεις της κυβέρνησής του για
το Μεσανατολικό στον Τούρκο πρωθυπουργό Μπουλέντ Ετζεβίτ και τον υπουργό Εξωτερικών Ισμαήλ Τζεμ. Η επίσκεψη αυτή σημειώνεται σχεδόν μία εβδομάδα μετά την αντίστοιχη του Γ. Αραφάτ και αποτελεί την έναρξη μιας ευρωπαϊκής περιοδείας.
