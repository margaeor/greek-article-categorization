 Η πρώτη κόντρα μεταξύ της κυβέρνησης και του νεοεκλεγέντος προέδρου της Δημοκρατίας στην Τουρκία εκδηλώθηκε χθες με την απόφαση της κυβέρνησης να αναπέμψει για δεύτερη φορά στον Αχμέτ Σεζέρ διάταγμα που διευκολύνει την απόλυση δημοσίων υπαλλήλων υπόπτων για σχέσεις με το πολιτικό ισλάμ και Κούρδους αυτονομιστές.
 Την ανακοίνωση της επιστροφής του διατάγματος έκανε ο ίδιος ο πρωθυπουργός Μπουλέντ Ετζεβίτ. Ο πρόεδρος Σεζέρ έστειλε το διάταγμα πίσω στην κυβέρνηση χωρίς να το υπογράψει την Τρίτη, με το σκεπτικό ότι οι διατάξεις του παραβίαζαν τα ανθρώπινα δικαιώματα. Η κυβέρνηση το ξαναστέλνει τώρα στον πρόεδρο χωρίς να το αλλάξει. «Αποφασίσαμε να αναπέμψουμε το διάταγμα αυτό χωρίς να το τροποποιήσουμε. Ο πρόεδρος είναι υποχρεωμένος, σύμφωνα με το Σύνταγμα, να το υπογράψει ως έχει», δήλωσε ο Ετζεβίτ προς τους δημοσιογράφους στο τέλος συνεδρίασης του υπουργικού συμβουλίου.
 Ο Σεζέρ, ο οποίος είναι νομικός, αρνήθηκε να υπογράψει το διάταγμα εκτιμώντας ότι οι διατάξεις του θα πρέπει να αποτελέσουν αντικείμενο νόμου τον οποίο θα ψηφίσει η Βουλή. Το αντιπολιτευόμενο ισλαμικό Κόμμα της Αρετής (Φαζιλέτ), τρίτη δύναμη στο Kοινοβούλιο, και πολλές μη κυβερνητικές οργανώσεις επικρίνουν
το διάταγμα θεωρώντας ότι αντίκειται στα ανθρώπινα δικαιώματα.
 Ο Ετζεβίτ υπογράμμισε ότι, αν ο πρόεδρος «ενοχλείται» από το διάταγμα ή το θεωρεί αντισυνταγματικό, έχει την εξουσία να συγκαλέσει αργότερα το Συνταγματικό Δικαστήριο και να ζητήσει την ακύρωσή του. Ο πρωθυπουργός είπε ότι το διάταγμα είναι απαραίτητο και επικαλέστηκε «μια τάση των ανατρεπτικών και αυτονομιστικών κινημάτων να κερδίζουν δύναμη με πολλές μορφές». Ο Ετζεβίτ πρόσθεσε ότι ο Σεζέρ ακύρωσε τις δύο επόμενες εβδομαδιαίες συναντήσεις του μαζί του, ενισχύοντας έτσι τις εικασίες για τη σοβαρότητα αυτής της πρώτης διαφωνίας από την εκλογή του Σεζέρ, τον περασμένο Μάιο.
 Ο Σεζέρ μπορεί τώρα να εγκρίνει το διάταγμα και να συγκαλέσει το Συνταγματικό Δικαστήριο, του οποίου προΐστατο πριν γίνει πρόεδρος. Μπορεί όμως και να το αφήσει σε εκκρεμότητα ώς το τέλος του χρόνου, οπότε λήγει η ισχύς της απόφασης
του Kοινοβουλίου με την οποία εξουσιοδοτήθηκε η κυβέρνηση να εκδίδει διατάγματα.
