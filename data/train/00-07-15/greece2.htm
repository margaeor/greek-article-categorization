<html>
<!--
	Web Author:  Αριστείδης Παλιούρας 
	email: aris@enet.gr
-->

<head><title>E Online - ΕΛΛΑΔΑ</title></head><BODY BGCOLOR="#FFFFFF"><!--msnavigation--><table BGCOLOR="#FFFFFF" border="0" cellpadding="0" cellspacing="0" width="100%"><tr><td BGCOLOR="#FFCC00" valign="top" width="1%"><P ALIGN="CENTER"><IMG SRC="../../standard/gia.gif" ALT="ΕΛΕΥΘΕΡΟΤΥΠΙΑ - Για να μη μένετε θεατές στα γεγονότα" WIDTH=100 HEIGHT=92><BR><FONT SIZE=2><B>

Σάββατο 15/07/2000 
</B></FONT>
		<BR>

		<BR>

		<A HREF="../../keimena/kairos/kairos.htm"> <IMG SRC="../../standard/kairos.gif" ALT="ΚΑΙΡΟΣ" WIDTH="89" HEIGHT="55" BORDER="0"></A>

		<BR>

		<BR> <b> <font size=2> ΣΤΗΛΕΣ  </font> </b> <BR>

		<BR><A HREF="../../stiles/sfigmos.htm"><IMG SRC="../../standard/lbar/sfigmos.gif" ALT="ΣΦΥΓΜΟΣ" BORDER=0 width=103 height=17></A><BR>

		<A HREF="../../stiles/apopsis.htm"><IMG SRC="../../standard/lbar/apopsis.gif" ALT="ΑΠΟΨΕΙΣ" BORDER=0 width=103 height=17></A><BR>

		<A HREF="../../stiles/politika.htm"><IMG SRC="../../standard/lbar/politika.gif" ALT="ΠΟΛΙΤΚΑ ΠΑΡΑΣΚΗΝΙΑ" BORDER=0 width=103 height=17></A><BR>

		<A HREF="../../stiles/analisi.htm"><IMG SRC="../../standard/lbar/analisi.gif" ALT="ΑΝΑΛΥΣΗ ΓΕΓΟΝΟΤΩΝ" BORDER=0 width=103 height=17></A><BR>

		<A HREF="../../stiles/kafenio.htm"><IMG SRC="../../standard/lbar/kafen.gif" ALT="ΚΑΦΕΝΕΙΟ Η ΕΛΛΑΣ" BORDER=0 width=103 height=17></A><BR>

		<A HREF="../../stiles/diethni.htm"><IMG SRC="../../standard/lbar/diethni.gif" ALT="ΔΙΕΘΝΗ" BORDER=0 width=103 height=17></A><BR>

		<A HREF="../../stiles/prosopa.htm"><IMG SRC="../../standard/lbar/prosopa.gif" ALT="ΠΡΟΣΩΠΑ" BORDER=0 width=103 height=17></A><BR>

		<BR><b><font size=2> ΟΔΗΓΟΙ </font> </b> 

		<BR>

		<BR>

		<A HREF="http://193.92.17.20/tv/tvfrm.htm"><IMG SRC="../../standard/lbar/tv.gif" ALT="ΤΗΛΕΟΡΑΣΗ" BORDER=0 width=103 height=17></A><BR>

		<A HREF="../../keimena/cinema/cinema.htm"><IMG SRC="../../standard/lbar/cinema.gif" ALT="ΚΙΝΗΜΑΤΟΓΡΑΦΟΙ" BORDER=0 width=103 height=17></A><BR>

		<A HREF="../../keimena/cinema/theatres.htm"> <IMG SRC="../../standard/lbar/theatres.gif" ALT="ΘΕΑΤΡΑ" BORDER=0 width=103 height=17></A><BR>

		<A HREF="http://www.enet.gr/finance/firstfin.htm"><IMG SRC="../../standard/lbar/xrima.gif" ALT="ΧΡΗΜΑΤΙΣΤΗΡΙΟ" BORDER=0 width=103 height=17></A><BR>

		<A HREF="../../stiles/mediaw.htm"><IMG SRC="../../standard/lbar/mediaw.gif" ALT="ΤΟΥ ΚΟΣΜΟΥ ΤΑ MEDIA" BORDER=0 width=103 height=17></A></P><BR>
			
		<BR><BR>

		</td></P></td><td valign="top" width="24"></td><!--msnavigation--><td valign="top"><div align="left"><MAP NAME="FrontPageMap"><AREA SHAPE="CIRCLE" COORDS="367, 39, 11" HREF="../../greece.htm"><AREA SHAPE="CIRCLE" COORDS="394, 40, 11" HREF="http://www.enet.gr/"><AREA SHAPE="CIRCLE" COORDS="421, 40, 11" HREF="../../fpage.htm"></MAP><table border="0" width="354" height="105"><tr>    <td width="450" height="47"><IMG SRC="../../standard/gbar-s.jpg" WIDTH=451 HEIGHT=71 ALT="ΕΛΕΥΘΕΡΟΤΥΠΙΑ - ΕΛΛΑΔΑ" USEMAP="#FrontPageMap" BORDER=0></td> </tr>  <tr>    <td height="30"></td>  </tr>  <tr>    <td>


Του ΓΙΩΡΓΟΥ ΚΙΟΥΣΗ<p>
 Ξέρναγε τον όλεθρο έως τα ξημερώματα το πύρινο θεριό. Σαν ένα φίδι που σέρνεται κάνοντας ελιγμούς με το μακρύ του σώμα. <p>
 Η πλαγιά στ' αριστερά της εθνικής στο δρόμο προς Πάτρα θύμιζε εκείνα τα νεκροταφεία στα χωριά. Οπως τα βλέπεις από ψηλά, με το τρεμάμενο φως των καντηλιών να σπάει τη μονοτονία του μαύρου και της ησυχίας. Τριζοβολούσαν οι κορμοί. Τα φύλλα με ένα τσαφ σκορπίζονταν νεκρά. Η φλόγα ξυπνούσε μνήμες. Νωπές και άγριες που θέριευαν κάθε φορά που η ματιά σου ανηφόριζε στην κορυφογραμμή. Ενα ανακάτεμα χρωματικό, κόκκινο, καφέ, κίτρινο και μια απόχρωση πορτοκαλιά, ροζ, απροσδιόριστη, για να γαληνέψει η ψυχή εκείνων που είδαν τον μεγαλύτερο εφιάλτη και έζησαν τη συμφορά. Κορινθία ώρα μηδέν.<p>
 Πλήρης, ολοσχερής, ολοκληρωτική καταστροφή από το Κιάτο μέχρι την Ακράτα, όπου ένα σωρό χωριά σβήστηκαν από το χάρτη. Ατέλειωτες οι ιστορίες με τους ντόπιους να αναζητούν εναγωνίους τρόπους για να σώσουν το βιός τους. Εκκλήσεις, επικλήσεις, αγωνιώδεις κραυγές, αυτοθυσία για να έχουν να λένε πως το πάλεψαν το θεριό. Σάμπως το νίκησε κανείς; Πώς θα τα κατάφερναν εκείνοι; Με πυροσβέστες ήρωες που πήγαιναν με τη μάνικα να αναχαιτίσουν τα μέτωπα; Με πυροσβεστικά που δεν έφταναν ούτε για δείγμα; Με αεροπλάνα που δεν πετούσαν λόγω Mποφόρ; <p>
 «Τέτοια συμφορά δεν την έχουμε ξαναζήσει», έλεγε ο Κώστας Παπαβασιλείου, πρόεδρος του Δημοτικού Διαμερίσματος Μεγάλου Βάλτου. «Ανέβηκε ψηλά η φωτιά έζωσε το χωριό και μέσα σε κλάσματα δευτερολέπτου, λες και κάποιος την κατήυθυνε, έκαψε είκοσι σπίτια ολοσχερώς και ένα σωρό αλλά τα έχει μισοκαταστρέψει». Ανω Πιτσά, Ζεμενό, Βρυσούλα, Λουτρό, Αμφιθέα, Κορφιώτισσα, Σούλι, Μουγγόστο, Χουνί, Μερτικέικα, Πασιο, Ροζένα, Βασιλικό, Πύργος, Λαλιώτι, Θαλερό, Θροφάρι, Στύλια, Παναρίτι, Ανω Τρίκαλα, Ρίζα, Καρυώτικα, περιοχή δεκάδων στρεμμάτων έγινε στάχτη. Κατοικίες, αποθήκες, πρόβατα, ελαιώνες καταστράφηκαν ολοσχερώς. Από την άλλη, εκεί δίπλα στην Ακράτα στα Νιάματα και το Βοράικο ένα άλλο μέτωπο ορμούσε προς το βουνό. «Πού πάτε με το πυροσβεστικό, εδώ είναι το σπίτι μας. Μείνετε εδώ», εκλιπαρούσαν βλέποντας τη φωτιά να ζώνει τους οικισμούς.<p>
 <b>Πανικός</b><p>
 Σε ανοιχτή γραμμή με την Πυροσβεστική και την Αστυνομία όλο το βράδυ ο δήμαρχος Ξυλοκάστρου, Δημήτρης Σκούρας. «Σώστε το μοναστήρι του Αγίου Βλασίου, πρέπει να ενισχύσουμε τις ομάδες στο Βάλτο. Απόψε δεν μπορώ να μιλήσω σε κανέναν. Αύριο θα δούμε τι κάναμε», απαντά ταυτόχρονα ο δήμαρχος. Το δημαρχείο θυμίζει ιατρικό κέντρο. Μπαινοβγαίνουν οι σύμβουλοι, ο νομάρχης, ο περιφερειάρχης. «Εχουμε δύο μέτωπα στο βουνό», μας λέει ο αντινομάρχης Κορίνθου, Τάκης Θεοδωρακόπουλος. «Το ένα πάει Κιάτο-Σούλι-Κούρα και το άλλο Ανω Δημινιό-Λαλιώτι-Βάλτο-Θροφάρι. Εχουν αποκοπεί οι δρόμοι από το Σούλι για το Βάλτο. Η φωτιά μαίνεται ανεξέλεγκτη. Δεν μπορεί κανείς να περάσει. Αυτή τη στιγμή δεν λειτουργούν οι κρουνοί, έχει διακοπεί το ρεύμα. Τα πυροσβεστικά έχουν εγκλωβιστεί και δεν μπορούν να εφοδιαστούν». Ενας κάτοικος της Βελίνας μάς είπε ότι, για να βρουν καύσιμα, πήγαιναν στα σπίτια και ζητούσαν πετρέλαιο. «Η φωτιά δεν σταματάει με τίποτε. Καίει, καίει και φεύγει, για να βρει αλλού να κάψει. Υπολογισμούς δεν μπορούμε να κάνουμε αλλά από κάθε οικισμό σίγουρα θα έχουμε απώλειες». Πεύκα και ελιές λαμπαδιάζουν μέσα στη νύχτα σκορπώντας τον τρόμο και τον πανικό τριγύρω. Πύρινες γλώσσες ανεβαίνουν ψηλά και φαίνονται από χιλιόμετρα μακριά. <p>
 Η μόνη περιοχή που τη γλίτωσε ήταν το Σιέ, το δάσος με τα υδρόφιλα πλατάνια που έδειξαν ότι δεν καταλαβαίνουν τίποτε από υψηλές θερμοκρασίες. Πάνω από το Κιάτο στο Λαλιώτι και στο Θροφάρι η νύχτα γίνεται μέρα. Ενα ένα τα χωριά παίρνουν σειρά. Αργόσυρτο μαρτύριο, εικόνες ολέθρου. Στο Λαλιώτι ο πρόεδρος του ομώνυμου διαμερίσματος κάνει απεγνωσμένες προσπάθειες για βοήθεια. Πυροσβεστικά δεν υπάρχουν. Στα Ροζενά, λίγα χιλιόμετρα βόρεια από το Δερβένι, μια κυρία μετρά και τελειωμό δεν έχουν οι απώλειες. «Χάσαμε τα πάντα», μας λέει. «Γράψε ό,τι βλέπεις. Καρβουνιάσανε όλα. Δεν έχει μείνει τίποτε. Ούτε ένα δέντρο, ούτε ένα τόσο κομμάτι γης για να το καλλιεργήσουμε, ούτε μια ελιά, για να βγάλουμε ένα μπουκάλι λάδι. Ούτε το λάδι μας», λέει απογοητευμένη η Βασιλική Αδάμ.<p>
<b> Eμπρησμός; </b><p>
 Στην άλλη άκρη της Κορινθίας, στους Αγίους Θεοδώρους, το Πανόραμα έχει καταστραφεί. Δίπλα στο δρόμο οι φωτιές καίνε. Για εμπρησμό μιλά με σιγουριά ο αντιδήμαρχος Δημήτρης Πνευματικούδης. «Μόλις σβήσαμε τη φωτιά, μάς έβαλαν φωτιά στο ενάμισι χιλιόμετρο. Είναι εμπρησμός. Πέρασε ένα κόκκινο αυτοκίνητο και μετά από πέντε λεπτά πήρε φωτιά η Κόκκινη Σπηλιά. Φούντωσε το Ψωροτάφι, εκεί δυο χιλιόμετρα από τη Μότορ Οϊλ. Ολη τη νύχτα ανοίγαμε ζώνες για να περιορίσουμε τη φωτιά. Καταστραφήκαμε. Κόλαση. Τέτοιο κακό δεν έχουμε ξαναδεί. Κανείς δεν μπορεί να τους βρει αυτούς τους εγκληματίες που καίνε τα δάση; ». <p>
 Οι φήμες για συλλήψεις εμπρηστών δίνουν και παίρνουν. Δύο αλλοδαποί συλλαμβάνονται με την κατηγορία ότι προξένησαν την καταστροφή. Στα Ροζενά, ένας αγρότης ισχυρίζεται ότι βρήκε μισοκαμένες πινακίδες με ξένους αριθμούς που είχαν κολλημένα επάνω τους δύο ρολόγια χεριού. Τα βρήκε στο χωράφι του δίπλα στο λεμονόδασος. Τα παρέδωσε στην Πυροσβεστική. Για να βρει κάποιος, επιτέλους μια άκρη σε αυτό το κουβάρι, για να συλληφθεί και να υποστεί τις συνέπειες του νόμου ένας εμπρηστής ή ένα υπαίτιος.<p>
 Κιάτο, Ξυλόκαστρο, Ακράτα. Σπίτια καμένα, περιουσίες καταστραμμένες. Το χρονικό μιας καταστροφής που όμοιά της δεν είχε ξαναζήσει ο τόπος. Οι παλιοί δεν θυμούνται κάτι τέτοιο. Οι νέοι εύχονται να μην ξαναντικρίσουν τέτοιες εικόνες. Στα ριζά του δρόμου προς Τρίκαλα, κάποιες εστίες αναβοσβήνουν. Η φωτιά φαίνεται πως οδεύει προς ύφεση. <p>
 Αποκαμωμένοι οι στρατιώτες του Μηχανικού που ήρθαν για βοήθεια από το Ναύπλιο κοιμούνται στο λεωφορείο. Τα περιπολικά ελέγχουν την κίνηση. Ενα αεράκι ανηφορίζει την πλαγιά και μεταφέρει αποκαΐδια και μυρωδιά καμένου. Γύρω στις τρεις το πρωί. Κάτω, το Ξυλόκαστρο ξαγρυπνά. Ο ουρανός αρχίζει να καθαρίζει αλλά η εικόνα της πλαγιάς με τα τρεμάμενα καντήλια από το μυαλό δεν φεύγει. «Η νύχτα του Αγίου Βαρθολομαίου», σχολιάζει ένας ντόπιος. «Δεν θα φύγω από εδώ μέχρι να σβήσει η φωτιά. Χάσαμε το σπίτι μας στη Ρίζα. Σήμερα, αύριο, άντε έως την Κυριακή. Αυτό ήταν. Μόνοι μας στη μοναξιά μας. Ολοι θα μας ξεχάσουν. Χθες ήταν οι σεισμοί, σήμερα είναι οι φωτιές. Γνωστό σε όλους το φινάλε». <p>


</td>  </tr>  <tr>    <td width="354" height="22"></td>  </tr></table></div><p>  <!--msnavigation--></td></tr><!--msnavigation--></table><br><center><table width = 640> <CENTER><b> Επικοινωνήστε με την </b><A HREF="mailto:elef@enet.gr">"E on-line"</A> <p><b> Copyright © 1999 Χ. Κ. Τεγόπουλος Εκδόσεις Α.Ε.</b><br> <br><font size = 2><b> ΑΠΑΓΟΡΕΥΕΤΑΙ </b> η αναδημοσίευση, η αναπαραγωγή, ολική, μερική ή περιληπτική, ή κατά παράφραση, ή διασκευή απόδοση του περιεχομένου της ηλεκτρονικής εφημερίδας με οποιονδήποτε τρόπο, μηχανικό, ηλεκτρονικό, φωτοτυπικό, ηχογράφησης ή αλλο, χωρίς προηγούμενη γραπτή άδεια του εκδότη. Νόμος 2121/1993 και κανόνες Διεθνούς Δικαίου πού ισχύουν στην Ελλάδα.</font></CENTER></table></center></body></html>
