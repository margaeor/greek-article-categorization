«Οι εργαζόμενοι συσπειρωμένοι σαν μια γροθιά πρέπει να μετατρέψουν κάθε χώρο δουλειάς σε ταμπούρι αντίστασης εναντίον του νέου πακέτου μέτρων που ετοιμάζει η κυβέρνηση για τη γενίκευση της μερικής απασχόλησης, την παράταση του εργάσιμου χρόνου, τους μισθούς πείνας, την ανατροπή του συστήματος ασφάλισης-συνταξιοδότησης-υγείας».
 Αυτά μεταξύ άλλων δήλωσε χθες η γ.γ. του ΚΚΕ Αλέκα Παπαρήγα σε σύσκεψη-συζήτηση με φίλους του κόμματος στα Γιάννενα.
 Οπως επισήμανε, ο λαός δεν έχει παρά δύο επιλογές: η μία είναι να προσαρμοσθεί σκύβοντας το κεφάλι στη σημερινή πολιτική που υπερχειλίζει τις τσέπες και τα ταμεία της πλουτοκρατίας με κέρδη και έχει μετατρέψει την Ελλάδα σε πρόθυμο βοηθό των ΗΠΑ, της Γερμανίας και των άλλων εταίρων, για τις πιο βρώμικες δουλειές στην περιοχή.
 Η δεύτερη, είναι να βγει ο λαός στο προσκήνιο, να υπερασπιστεί τα δικαιώματά του, όχι μόνο αυτά που κατέκτησε, αλλά και να διεκδικήσει νέα σύγχρονα δικαιώματα με βάση τον πλούτο που παράγουν, την πρόοδο της επιστήμης, τις αναπτυξιακές δυνατότητες της χώρας. Nα βάλει στόχο να διαμορφωθεί μια μαχόμενη λαϊκή πλειοψηφία, ικανή να φέρει αλλαγές ώς το επίπεδο της εξουσίας.
 Η κ. Παπαρήγα είπε πως δεν υπάρχει πιο επίκαιρο ζήτημα, σήμερα, από την πολιτική των συμμαχιών. «Το ΚΚΕ έχει ανοικτά χαρτιά μπροστά στο λαό, προτείνοντας τη συγκρότηση της συμμαχίας του αντιιμπεριαλιστικού, αντιμονοπωλιακού, δημοκρατικού μετώπου πάλης· μια πρόταση που δίνει ρεαλιστική απάντηση στο ερώτημα: πώς ο λαός θα αποκτήσει δύναμη και ικανότητα να αντισταθεί, να αντεπιτεθεί», πρόσθεσε.
 Οπως τόνισε, δεν είναι τυχαίο που επέλεξε το ΚΚΕ να προσδιορίσει αυτό το μέτωπο ως αντιμονοπωλιακό, αντιιμπεριαλιστικό -δηλαδή με όρους αρνητικούς για την κοινή λογική. «Δεν δείξαμε προτίμηση σε κάποια άλλα προσδιοριστικά, που όντως ακούγονται πιο όμορφα, όπως αριστερό μέτωπο, προοδευτικό μέτωπο, φιλολαϊκό-φιλοειρηνικό μέτωπο, πατριωτικό μέτωπο ή ακόμη και μέτωπο εξουσίας. Εμείς δίνουμε βάρος κατ' αρχάς να προσδιορισθεί εναντίον ποιων στρέφεται το μέτωπο εξουσίας, προκειμένου να καθορισθούν αντικειμενικά και τα κριτήρια της συμμαχίας, που με βάση αυτά καθορίζονται τα υποκείμενά της, σήμερα αύριο, με τη δυναμική των εξελίξεων, τις αναδιατάξεις που θα προκύπτουν ως αποτέλεσμα της λαϊκής πάλης», είπε. 
