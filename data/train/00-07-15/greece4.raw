«Εχουμε μπει σε μια καλύτερη φάση. Τα ακραία καιρικά φαινόμενα, πρωτόγνωρα στην Ελλάδα, έχουν υποχωρήσει. Αυτό επιτρέπει να χρησιμοποιήσουμε στις μεγάλες εστίες πυρκαγιάς όλα τα αεροπορικά μέσα και να δουλέψουν οι πυροσβέστες κοντά στη φωτιά», δήλωσε ο πρωθυπουργός, που επισκέφθηκε χθες το Συντονιστικό Eπιχειρησιακό Kέντρο της Πυροσβεστικής, τονίζοντας ότι ο κρατικός μηχανισμός έχει κινητοποιηθεί στο σύνολό του και οι πυροσβέστες αγωνίζονται με πραγματική αυτοθυσία.
 Ο κ. Σημίτης δήλωσε, ακόμη, μετά την ενημέρωσή του από τους αρμόδιους υπουργούς και τους αξιωματικούς: 
 «Ελπίζω ότι θα έχουμε γρήγορα αποτελέσματα. Πρέπει να έχουμε το νου μας, γιατί, όπως έχουμε αναφέρει, οι ακραίες καιρικές συνθήκες δεν έχουν αλλάξει ριζικά», και επισήμανε ότι, αν και αυτή τη χρονιά ο κρατικός μηχανισμός ήταν πιο προετοιμασμένος από ποτέ για την αντιμετώπιση των πυρκαγιών, ο συνδυασμός ζέστης, δυνατού αέρα και υγρασίας έφεραν αυτά τα αποτελέσματα.
 «Οι πληγέντες, όπως και τα περασμένα χρόνια, έτσι και φέτος θα πάρουν όλα εκείνα τα μέτρα, τα οποία εντάσσονται στο πλαίσιο της βοήθειας που δίνει το κράτος», είπε χαρακτηριστικά και τόνισε ότι ερευνάται αν πρόκειται για οργανωμένο σχέδιο εμπρηστών.
 Ο υπουργός ΠΕΧΩΔΕ, Κώστας Λαλιώτης, σε δηλώσεις του χθες σε ραδιοφωνικό σταθμό είπε ότι «δεν μπορεί να προκύπτουν στην τύχη αυτές οι φωτιές με όλα τα μέτωπά τους σε 100 περιοχές ταυτόχρονα».
