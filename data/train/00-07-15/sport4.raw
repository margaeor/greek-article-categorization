 Μετά την απόκτηση του Θωμά Κυπαρίσση, ο Αρης κινείται πλέον μόνο για την απόκτηση ενός μεσοεπιθετικού, όπως δήλωσε ο Μπάμπης Τεννές από τον Αγιο Νικόλαο της Νάουσας, ενώ από χθες το απόγευμα η αποστολή του Αρη επέστρεψε στη Θεσσαλονίκη.
 Στόχοι του Αρη εξακολουθούν να είναι ο Ανδρέας Νινιάδης (πάντα μέσα στο μυαλό του Τεννέ), ο Αντι Χέρτζογκ της Βέρντερ Βρέμης και ο Ρώσος Τσίμπαλαρ της Λοκομοτίβ Μόσχας.
 Η μεταγραφή των δύο πρώτων φαντάζει πολύ δύσκολη ενώ τα πράγματα είναι πιό απλά για τον Τσίμπαλαρ, τον οποίο η Λοκομοτίβ παραχωρεί δανεικό για ένα χρόνο. 
 Τελείωσε το πρώτο (βασικό) στάδιο της προετοιμασίας κι ο Μπάμπης Τεννές δηλώνει ευχαριστημένος από την προσπάθεια που κατέβαλαν οι παίκτες του: «Πήγαμε πολύ καλά, τα παιδιά δούλεψαν σκληρά και είμαι ικανοποιημένος από τη δουλειά που βγάλαμε στον Αγιο Νικόλαο».
 Ενα μικροπρόβλημα που παρουσιάστηκε με τον Ανδρέα Σκέντζο, ο οποίος έπαθε θλάση ελαφράς μορφής, φαίνεται να ξεπερνιέται εύκολα και αναμένεται να ακολουθήσει την αποστολή στην Ιταλία ο νεοαποκτηθείς αμυντικός ποδοσφαιριστής.
 Ο Κυπαρίσσης υπέγραψε χτες το νέο του συμβόλαιο με τον Αρη και δήλωσε: «Ο Αρης θα είναι το μεγάλο άλμα στην καριέρα μου. Θέλω να παίξω καλό ποδόσφαιρο και είμαι βέβαιος ότι θα έχω την ευκαιρία να δείξω την αξία μου και στο Χαριλάου, μπροστά σε έναν ανεπανάληπτο κόσμος όπως αυτός του Αρη».
 Ο υψηλόσωμος επιθετικός θα ενσωματωθεί στην αποστολή της ομάδας για την Ιταλία και θα πάρει μέρος στη δεύτερη φάση, αφού έβγαλε όλο το πρόγραμμα φυσικής κατάστασης της SKΟDA Ξάνθης και δεν έχει μείνει πίσω σε φυσική κατάσταση.
 - Η αποστολή του Αρη αναχωρεί αύριο τα ξημερώματα για το αθλητικό κέντρο Πίτσολο της Ιταλίας (κοντά στη Γένοβα), όπου θα γίνει το δεύτερο στάδιο της προετοιμασίας έως τις 3 Αυγούστου.
