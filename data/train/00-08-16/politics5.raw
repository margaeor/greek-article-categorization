 Ηρεμα γιορτάστηκε η γιορτή της Παναγιάς και στη Μυτιλήνη και ιδιαίτερα στο θρησκευτικό κέντρο του νησιού, στην εκκλησία της Παναγίας στην Αγιάσο.
 Κι αυτό, παρά τις προσπάθειες των μελών του διοικητικού συμβουλίου του συνδέσμου κληρικών Μυτιλήνης, των τεσσάρων γνωστών ζηλωτών φανατικών της Ιεραρχίας, που μέχρι και προχθές το βράδυ ακόμη προσπαθούσαν να δημιουργήσουν κλίμα εναντίον τού και βουλευτή του νομού, υπουργού Αιγαίου Νίκου Σηφουνάκη και της συμμετοχής του στις τελετές.
 Σύμμαχός τους, οι γνωστοί πριμοδοτούμενοι από τον Αρχιεπίσκοπο Αθηνών κύκλοι της Αθήνας, που διοχέτευαν επιστολές με τις οποίες και τάσσονταν αλληλέγγυοι στην απόφασή τους να απαγορεύσουν την είσοδο του κ. Σηφουνάκη στους ναούς. Τελευταίος τέτοιος, ο γνωστός από τις τηλεοπτικές εμφανίσεις του ηγούμενος Νεκτάριος Μουλατσιώτης. Σε επιστολή του που κοινοποιήθηκε από τους εν Μυτιλήνη 
ιερείς το βράδυ της Δευτέρας, ο Νεκτάριος Μουλατσιώτης καλεί τους ιερείς να ζητήσουν από όλους τους βουλευτές «να λάβουν δημόσια θέση για το προκύψαν θέμα, ούτως ώστε κλήρος και λαός να γνωρίζει τι πρεσβεύουν και να μην τρέφουμε 
πλέον αυταπάτες για τις προθέσεις και τις διαθέσεις των ζητούντων κάθε φορά την ψήφο μας».
 Τελικά, βέβαια, άλλα ήθελαν να συμβούν οι παραπάνω και άλλα έπραξαν οι χοροστατούντες στη Θεία Λειτουργία μητροπολίτες Μυτιλήνης Ιάκωβος και Κορίνθου 
Παντελεήμων και οι παριστάμενοι ιερείς. Οι οποίοι και υποδέχτηκαν τον υπουργό Αιγαίου στην εκκλησία της Παναγίας στην ορεινή Αγιάσο της Λέσβου με θερμές χειραψίες και φιλιά. Ο δε Μητροπολίτης Κορίνθου δεν παρέλειψε να ξεκινήσει τη θεολογικού χαρακτήρα ομιλία του με ιδιαίτερη αναφορά στον κ. Σηφουνάκη, που «είναι επικεφαλής όλων των παρισταμένων εκπροσώπων των αρχών που τιμούν σήμερα 
 Εναντίον της πρακτικής των ιερέων μελών του διοικητικού συμβουλίου του τοπικού 
συνδέσμου κληρικών εις βάρος του υπουργού Αιγαίου, τάχθηκε χθες με δήλωσή του αμέσως μετά το τέλος της Θείας Λειτουργίας και ο έτερος βουλευτής Λέσβου του ΠΑΣΟΚ, Φραγκλίνος Παπαδέλλης. Ο οποίος και δήλωσε πως «ουδείς δικαιούται να απαγορεύει την είσοδο σε ναό στον οιονδήποτε χριστιανό. Ο κ. Σηφουνάκης καλώς ήλθε και συμμετείχε στις τελετές». 
 Στο μεταξύ, πήρε φόρα και κηρύττει ανεπιθύμητους σε εκκλησίες ακόμη και ιερείς, ο Κύριλλος Συκής, ο γνωστός πρόεδρος του Τοπικού Συνδέσμου Κληρικών της Μητρόπολης Μυτιλήνης, που κήρυξε ανεπιθύμητο από θρησκευτικές τελετές τον υπουργό Αιγαίου Νίκο Σηφουνάκη.
 «Θύμα» του αυτήν τη φορά, ο ιερέας στη μικρή ενορία του χωριού Τρίγωνας, Δημήτριος Αφαλωνιάτης, ο οποίος «τόλμησε» να ανταποκριθεί σε πρόσκληση ενοριτών του να παραστεί και αυτός στη βάπτιση του εγγονιού τους που θα γινόταν στην εκκλησία του χωριού Πλαγιάς, όπου και λειτουργεί ο αρχιμανδρίτης μετά την άρση τού εις βάρος του επιτιμίου, Κύριλλος Συκής.
 Η βάπτιση επρόκειτο να γίνει το απόγευμα της περασμένης Κυριακής. Θα βαφτιζόταν το ηλικίας λίγων μηνών παιδί της οικογένειας Τυροπώλη. Ο παππούς του παιδιού από τη μεριά της μητέρας του Δημήτριος Γεραγωτέλλης κάλεσε με τη σύζυγό του στη βάφτιση και το γείτονα και το φίλο τους πατέρα Δημήτριο, ο οποίος όμως πρόσφατα, διαμαρτυρόμενος για την πρακτική του Κύριλλου Συκή στον τοπικό σύνδεσμο κληρικών, αλλά και για άλλες πρακτικές του σε σχέση με την ενορία του, είχε παραιτηθεί από μέλος του συνδέσμου.
 Εξαλλος μόλις είδε τον πατέρα Δημήτριο, ο Συκής κάλεσε τη γιαγιά του βαφτιζόμενου παιδιού κ. Ε. Γεραγωτέλλη και της είπε «να φύγει τώρα ο άλλος παπάς. Ή εγώ ή αυτός». Μπροστά στην κατάσταση που είχε δημιουργηθεί και με το φόβο κυριολεκτικά η βάφτιση να τιναχθεί στον αέρα, ο πατέρας Δημήτριος Αφαλωνιάτης αποχώρησε από το μυστήριο.
 Ας σημειωθεί πάντως ότι ερωτηθείς ο πατήρ Δημήτριος χθες σχετικά με τα παραπάνω αρνήθηκε να κάνει την παραμικρή δήλωση. Αρκέστηκε μόνο να πει: «Eγώ τους αγαπώ όλους, όλοι οι ιερείς είναι αδελφοί μου». 
