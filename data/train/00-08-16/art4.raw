«Γυμνοποδαράκια» ονομάζουν οι Ικαριώτες τα μονοπάτια με τις κόκκινες ζωγραφιστές πατούσες που σηματοδοτούν τις διαδρομές γύρω από το χωριό Ράχες, γελώντας με τα κωμικά σηματάκια που συναντούν καθημερινά όταν επιστρέφουν από τα κτήματά τους. Για τους τουρίστες και τους επισκέπτες της περιοχής, όμως, το «Μονοπάτι με τις πατούσες» είναι μια πολύ καλή ευκαιρία να δουν την όμορφη ικαριώτικη γη κι ένα μεγάλο μέρος από τα ιστορικά μνημεία του τόπου, χωρίς να παρασυρθούν σε δύσβατα κι επικίνδυνα μέρη.
Το μόνο που έλειπε από αυτή τη βόλτα ήταν ένας χάρτης ικανός να ενημερώσει τον περιπατητή για τις παγίδες και τις ομορφιές της περιοχής. Από φέτος, όμως, το όνειρο έγινε πραγματικότητα. Ο Σύλλογος Ραχιωτών Ικαρίας σε συνεργασία με τη δημιουργική ομάδα του Αγγελου Καλοκαιρινού έφτιαξαν το μοναδικό οδοιπορικό χάρτη που 
Αφετηρία του χάρτη είναι η περιοχή Λειβάδι και, για την ακρίβεια, η ντίσκο «Πλειάδες», απέναντι από το γνωστό μπαρ «Κασμίρ». Aπό εκεί ξεκινά ο σηματοδοτημένος δρόμος, για να καταλήξει, ύστερα από μια κυκλική πορεία έπειτα από εφτά με οχτώ ώρες, και αφού έχετε περάσει από πολλά χωριά, πάλι στην ντίσκο.  «Ο χάρτης», μας λέει ο Αγγελος Καλοκαιρινός, «απεικονίζει μια δραστηριότητα που προϋπήρχε». Το 1998 ο Σύλλογος Επιστημόνων Ικαρίας, μαζί με τους Σύλλογους Ραχιωτών και Πολυκαρπιωτών, αποφάσισαν τη χάραξη μιας κυκλικής οικοτουριστικής διαδρομής γύρω και μέσα από το χωριό των Ραχών. Σκοπός ήταν να προσελκύσουν περισσότερους περιπατητές και να αναδείξουν τις κρυφές ομορφιές της περιοχής. 
Ετσι και ο χάρτης είναι ένα ταξίδι στο παρελθόν, «σαν να περπατάς σ' ένα υπαίθριο μουσείο», συνεχίζει ο Αγγελος. Και πράγματι, στη διαδρομή θα πάρετε μια καλή γεύση από την αρχιτεκτονική του 16ου και του 17ου αιώνα. Μαζί με τα διατηρημένα, ίσως και κατοικήσιμα σπίτια, θα δείτε και χαρακτηριστικά δείγματα αγροτικής οικονομίας που κυριαρχούσε στο νησί. Εντυπωσιακός είναι ο νερόμυλος στο Χάρακα Ποταμό (στην Ικαρία ονομάζουν ποταμούς τους μεγάλους χειμάρους) και τα λιοτρίβια που θα συναντήσετε.
«Η πρωτοτυπία του χάρτη-οδηγού είναι η ειδικά σχεδιασμένη διαδρομή, που βοηθάει τον επισκέπτη να αναγνωρίζει τη σημασία κάθε κτίσματος που βλέπει στα ΓυμνοπαδαρακιαΣ», συνεχίζει ο επιμελητής της έκδοσης. Δεν είναι τυχαίο, άλλωστε, ότι η προτεινόμενη διαδρομή αναλύεται με κάθε λεπτομέρεια, στην πίσω πλευρά του χάρτη, ενώ περιέχονται και πολλά, άγνωστα στους περισσότερους από εμάς, ιστορικά στοιχεια που αφορούν το νησί. Η ομορφιά, όμως, του εγχειρήματος δεν περιορίζεται στον αριθμό των κτίριων που περιγράφει και την ακρίβεια των στοιχείων της διαδρομής, αλλά επεκτείνεται και στο δημιουργικό μέρος της σχεδίασης. Ο ίδιος ο χάρτης που θα συμβουλεύεται ο περιηγητής είναι στηριγμένος σε μια καρτουνίστικη εκδοχή του τοπίου. Η διεθνής πρωτοτυπία, όμως, του χάρτη είναι η αλλαγή των σημείων του ορίζοντα. Μην παραξενευτείτε εάν δείτε το σήμα «Β» να χαρακτηρίζει το Nότο και αντίστροφα. Είναι απλώς η ανάγκη ανάγνωσης του χάρτη με τη λογική της αφετηρίας της διαδρομής. Ο περιηγητής θα ξεκινήσει από την θάλασσα οπότε παρ' όλο που το Λειβάδι βρίσκεται στη βόρεια πλευρά του νησιού, ο χάρτης δανείζεται τα μάτια του επισκέπτη και βλέπει την περιοχή αντίστροφα.  Αξίζει να αναφερθεί ότι τα έσοδα από τις πωλήσεις του χάρτη θα δοθούν στις αρμόδιες κοινότητες για τη συντήρηση του μονοπατιού και των μνημείων της Ικαρίας. 
