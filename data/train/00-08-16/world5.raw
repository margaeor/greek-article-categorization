Ενα πνεύμα αισιοδοξίας όσον αφορά την επίτευξη ισραηλο-παλαιστινιακής συμφωνίας διαφαίνεται για πρώτη φορά μετά την αποτυχία των συνομιλιών του Καμπ 
 «Βρισκόμαστε πολύ κοντά σε μια συμφωνία», δήλωνε χθες ο Ισραηλινός υπουργός Αμυνας, Γιόσι Μπέιλιν, από τον Καναδά. Αισιόδοξος παρουσιάστηκε και ο Παλαιστίνιος υπουργός Διεθνούς Συνεργασίας, Ναμπίλ Σαάθ, σύμφωνα με διαβεβαίωση Δανού διπλωμάτη. Ενώ και ο Αμερικανός υφυπουργός για τη Μέση Ανατολή, Εντουαρντ Γουόκερ, αναφέρθηκε στο ενδεχόμενο «σύναψης συμφωνίας στο άμεσο μέλλον» κατά τη συνάντησή του με τον Τούρκο υπουργό Εξωτερικών, Ισμαΐλ Τζεμ, στην Αγκυρα.
 Κατά τον Γιόσι Μπέλιν, οι δύο πλευρές βρίσκονται για πρώτη φορά στην ιστορία τους τόσο κοντά σε μια συμφωνία, ενώ «για το θέμα της Ιερουσαλήμ, η κάθε πλευρά γνωρίζει πλέον τις κόκκινες γραμμές της άλλης». Για το ενδεχόμενο πραγματοποίησης μιας δεύτερης Διάσκεψης Kορυφής μέσα στο Σεπτέμβριο για την επίλυση των πιο σκληρών θεμάτων έκανε λόγο και ο ασκών χρέη υπουργού Εξωτερικών του Ισραήλ, Σλόμο Μπεν Αμι, στη διάρκεια της περιοδείας του στο εξωτερικό. Σύμφωνα μάλιστα με την κρατική ραδιοφωνία του Ισραήλ, αναμένεται να 
ξεκινήσουν σήμερα και πάλι οι διμερείς διαπραγματεύσεις για τα κατεχόμενα.
 Οσον αφορά την ανακήρυξη ανεξάρτητου παλαιστινιακού κράτους, το Ισραήλ αναμένει μια αναβολή, κάτι στο οποίο αναφέρθηκε και ανώτερος αξιωματούχος των Παλαιστινίων. Ο Ζακάρια αλ-Αγά, μέλος της εκτελεστικής επιτροπής της Οργάνωσης 
για την Απελευθέρωση της Παλαιστίνης, δήλωσε ότι η ανακήρυξη θα μπορούσε να αναβληθεί για τις 15 Νοεμβρίου.
