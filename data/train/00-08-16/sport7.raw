 Τρεισήμισι εβδομάδες πριν από την έναρξη του πρωταθλήματος, και ήδη στον ΠΑΟΚ άρχισαν να κάνουν τα όνειρά τους. Βλέπουν την ομάδα τους ν' αποδίδει ένα ποδόσφαιρο που γεννά προσδοκίες, μετά την πρώτη αρνητική εντύπωση που υπήρξε ύστερα από τον αγώνα με τον Ατρόμητο. Βλέπουν τον Μπάγεβιτς να 'χει την ευχέρεια επιλογών και να οργανώνει ένα συγκρότημα που αγωνίζεται, που δείχνει να έχει φιλοδοξίες και να υπάρχει και το φαινόμενο του ανταγωνισμού. Κανείς δεν έχει καπαρωμένη καμία θέση. Ολα παίζονται.
 Για τον Μπάγεβιτς το μισό της περσινής περιόδου ήταν το προκαταρκτικό στάδιο. Ηταν η αρχή για να γνωρίσει την ομάδα του, να δεί την πραγματικότητα του ΠΑΟΚ, να νιώσει στο πετσί του τη νοοτροπία αυτής της ομάδας και να κάνει τις επιλογές του. Ο βασικός κορμός αυτής της ομάδας στήθηκε τον περσινό χειμώνα, τώρα συμπληρώθηκαν ορισμένα κενά. Το τι θέλει ο Μπάγεβιτς όλοι το γνωρίζουν, όπως είναι γνωστή και η επιδίωξη του αφεντικού της ομάδας, Γιώργου Μπατατούδη. Το αφεντικό θέλει την έξοδο στο Tσάμπιονς Λιγκ, γι' αυτό και έδωσε, και δίνει, τα...ρέστα του στον Μπάγεβιτς, με τον οποίο διατηρεί μια ιδανική σχέση. Ο Μπάγεβιτς θέλει δουλειά, πειθαρχία, επικράτηση οικογενειακού κλίματος μεταξύ των παικτών και τη λιγότερη δυνατή δημοσιότητα.
 Η προετοιμασία για τον ΠΑΟΚ συνεχίζεται μέσα από το Kύπελλο. Την Κυριακή παίζει με την Παναχαϊκή στην Καλαμαριά. Στην Τούμπα δεν το διακινδυνεύουν να παίξουν πριν υπάρξει αγώνας πρωταθλήματος ή αγώνας ευρωπαϊκού ενδιαφέροντος. Η χθεσινή μέρα, γιορτή της Παναγίας, ήταν αργία για τους παίκτες του ΠΑΟΚ. Δουλειά ξαναρχίζουν σήμερα. Σήμερα, επίσης, θα φανεί αν θα αντιμετωπίσει προβλήματα ο προπονητής του ΠΑΟΚ -και ποια θα είναι αυτά- και από σήμερα θα δοθεί η έναρξη για την τελική προσπάθεια πριν από το πρωτάθλημα.
 Στον ΠΑΟΚ, τα άλλα θέματα, όπως το εμπορικό κομμάτι, η σελίδα στο Διαδίκτυο, οι διαφημίσεις, τα τηλεοπτικά δικαιώματα και οι διαφημίσεις στην Ευρώπη και οι σχέσεις με τον ερασιτέχνη, θ' αντιμετωπιστούν από Δευτέρα, καθώς τόσο ο Γιώργος Μπατατούδης όσο και ο Θανάσης Ακριβόπουλος, στον οποίο έχει εκχωρηθεί η ευθύνη οργάνωσης των εξωαγωνιστικών θεμάτων, λείπουν σε διακοπές στα Ιόνια Nησιά. Και είναι πολλά και ζωτικά τα θέματα που έχουν να αντιμετωπίσουν.
