Η προβολή μιας επιτυχημένης οκταετίας διακυβέρνησης των Δημοκρατικών και η συνέχιση της πορείας προς την ευημερία είναι το βασικό θέμα στο οποίο επικεντρώνεται το συνέδριο του αμερικανικού Δημοκρατικού Κόμματος, που ξεκίνησε αργά το βράδυ της Δευτέρας στο Λος Αντζελες. Ολοι οι ομιλητές, αρχής γινομένης από τον πρόεδρο Μπιλ Κλίντον, καταλήγουν στο ίδιο συμπέρασμα-σύνθημα: ο Αλ Γκορ είναι ο καταλληλότερος για την εξασφάλιση της ανοδικής πορείας της χώρας.
 Κάνοντας τον -θετικό- απολογισμό της προεδρίας του και εγκωμιάζοντας τις ηγετικές ικανότητες του Αλ Γκορ, ο Κλίντον τόνισε: «Σε αυτή την περίοδο της άνευ προηγουμένου ευημερίας, ο λαός μας βρίσκεται αντιμέτωπος με μια κρίσιμη επιλογή: θα συνεχίσουμε την πρόοδο και θα διατηρήσουμε την ευημερία; » «Πριν από 40 χρόνια το Λος Αντζελες υπήρξε το εφαλτήριο για τον Τζον Φιτζέραλντ Κένεντι (...). Σήμερα είμαστε εδώ για να πρωθήσουμε τον πρώτο πρόεδρο του επόμενου αιώνα, τον Αλ Γκορ», συνέχισε ο Μπιλ Κλίντον εκφράζοντας την πλήρη υποστήριξή του στο σημερινό αντιπρόεδρο των ΗΠΑ, τον οποίο χαρακτήρισε «ισχυρό 
 Κατά τον απολογισμό της θητείας του ο Μπιλ Κλίντον έδωσε ιδιαίτερη έμφαση στο διεθνή ρόλο των ΗΠΑ, κάνοντας λόγο για ηγετική παρουσία στον αγώνα υπέρ των ανθρωπίνων δικαιωμάτων και αποκαλώντας τη χώρα του την πιο αποτελεσματική στρατιωτική δύναμη του πλανήτη. Απαντώντας εμμέσως στις κατηγορίες των Ρεπουμπλικανών για συνεχή εμπλοκή των αμερικανικών δυνάμεων και της αμερικανικής διπλωματίας στις διεθνείς κρίσεις, ο Κλίντον εξήρε την αμερικανική μεσολάβηση στη Βόρειο Ιρλανδία, τη Βοσνία και το Κόσοβο καθώς και στη Μέση Ανατολή τονίζοντας: «Είμαστε πιο ασφαλείς και πιο ελεύθεροι χάρη στον 
ηγετικό μας ρόλο για ειρήνη, ελευθερία και ευημερία στον κόσμο».
 Μιλώντας, λίγο νωρίτερα, σε ξένους διπλωμάτες και πολιτικούς που παρακολουθούν 
το συνέδριο ως παρατηρητές, ο Αμερικανός πρόεδρος προέβαλε και πάλι τη σπουδαιότητα της διπλωματίας λέγοντας ότι για την προστασία και την προώθηση της δημοκρατίας δεν αρκεί «μόνο η στρατιωτική δύναμη». Ανεφέρθηκε στις προκλήσεις που δημιουργούνται από μη στρατιωτικούς κινδύνους, όπως οι ασθένειες, η φτώχεια και η πολιτική αστάθεια, εκφράζοντας την ελπίδα να δει τον Αλ Γκορ να διατηρεί τον ηγετικό ρόλο των ΗΠΑ στην αντιμετώπιση τέτοιων κρίσεων. Ο Αλ Γκορ θα λάβει επισήμως το χρίσμα του υποψηφίου για την προεδρία κατά την αυριανή λήξη του συνεδρίου. 
 Εκτός του κτιρίου του συνεδρίου δεν έλειψαν τα επεισόδια καθώς μια αρχικά ειρηνική διαδήλωση πήρε βίαιη τροπή. Διαδηλωτές που πετούσαν πέτρες και μπουκάλια ήρθαν σε σύγκρουση με την αστυνομία, που ανταπέδωσε με δακρυγόνα και 
πλαστικές σφαίρες. Το βράδυ της Δευτέρας έληξε με τον τραυματισμό τουλάχιστον τεσσάρων ανθρώπων και 10 συλλήψεις.
