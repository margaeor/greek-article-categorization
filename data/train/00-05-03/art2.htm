<html><!--
Web Author:  Αριστείδης Παλιούρας email: aris@enet.gr
--><head><title>E Online - ΤΕΧΝΕΣ</title></head><BODY BGCOLOR="#FFFFFF"><!--msnavigation--><table BGCOLOR="#FFFFFF" border="0" cellpadding="0" cellspacing="0" width="100%"><tr><td BGCOLOR="#FFCC00" valign="top" width="1%">
<P ALIGN="CENTER"><IMG SRC="../../standard/gia.gif" ALT="ΕΛΕΥΘΕΡΟΤΥΠΙΑ - Για να μη μένετε θεατές στα γεγονότα" WIDTH=100 HEIGHT=92><BR><FONT SIZE=2><B>

Τετάρτη 03/05/2000 
</B></FONT>

		<BR>

		<BR>

		<A HREF="../../keimena/kairos/kairos.htm"> <IMG SRC="../../standard/kairos.gif" ALT="ΚΑΙΡΟΣ" WIDTH="89" HEIGHT="55" BORDER="0"></A>

		<BR>

		<BR> <b> <font size=2> ΣΤΗΛΕΣ  </font> </b> <BR>

		<BR><A HREF="../../stiles/sfigmos.htm"><IMG SRC="../../standard/lbar/sfigmos.gif" ALT="ΣΦΥΓΜΟΣ" BORDER=0 width=103 height=17></A><BR>

		<A HREF="../../stiles/apopsis.htm"><IMG SRC="../../standard/lbar/apopsis.gif" ALT="ΑΠΟΨΕΙΣ" BORDER=0 width=103 height=17></A><BR>

		<A HREF="../../stiles/politika.htm"><IMG SRC="../../standard/lbar/politika.gif" ALT="ΠΟΛΙΤΚΑ ΠΑΡΑΣΚΗΝΙΑ" BORDER=0 width=103 height=17></A><BR>

		<A HREF="../../stiles/analisi.htm"><IMG SRC="../../standard/lbar/analisi.gif" ALT="ΑΝΑΛΥΣΗ ΓΕΓΟΝΟΤΩΝ" BORDER=0 width=103 height=17></A><BR>

		<A HREF="../../stiles/kafenio.htm"><IMG SRC="../../standard/lbar/kafen.gif" ALT="ΚΑΦΕΝΕΙΟ Η ΕΛΛΑΣ" BORDER=0 width=103 height=17></A><BR>

		<A HREF="../../stiles/diethni.htm"><IMG SRC="../../standard/lbar/diethni.gif" ALT="ΔΙΕΘΝΗ" BORDER=0 width=103 height=17></A><BR>

		<A HREF="../../stiles/prosopa.htm"><IMG SRC="../../standard/lbar/prosopa.gif" ALT="ΠΡΟΣΩΠΑ" BORDER=0 width=103 height=17></A><BR>

		<BR><b><font size=2> ΟΔΗΓΟΙ </font> </b> 

		<BR>

		<BR>

		<A HREF="http://193.92.17.20/tv/tvfrm.htm"><IMG SRC="../../standard/lbar/tv.gif" ALT="ΤΗΛΕΟΡΑΣΗ" BORDER=0 width=103 height=17></A><BR>

		<A HREF="../../keimena/cinema/cinema.htm"><IMG SRC="../../standard/lbar/cinema.gif" ALT="ΚΙΝΗΜΑΤΟΓΡΑΦΟΙ" BORDER=0 width=103 height=17></A><BR>

		<A HREF="../../keimena/cinema/theatres.htm"> <IMG SRC="../../standard/lbar/theatres.gif" ALT="ΘΕΑΤΡΑ" BORDER=0 width=103 height=17></A><BR>

		<A HREF="http://www.enet.gr/finance/firstfin.htm"><IMG SRC="../../standard/lbar/xrima.gif" ALT="ΧΡΗΜΑΤΙΣΤΗΡΙΟ" BORDER=0 width=103 height=17></A><BR>

		<A HREF="../../stiles/mediaw.htm"><IMG SRC="../../standard/lbar/mediaw.gif" ALT="ΤΟΥ ΚΟΣΜΟΥ ΤΑ MEDIA" BORDER=0 width=103 height=17></A></P><BR>

		<BR>
		<BR>

		</td></P></td><td valign="top" width="24"></td><!--msnavigation--><td valign="top"><div align="left"><table border="0" width="454"><MAP NAME="FrontPageMap"><AREA SHAPE="CIRCLE" COORDS="367, 41, 11" HREF="../../art.htm"><AREA SHAPE="CIRCLE" COORDS="393, 41, 11" HREF="http://www.enet.gr/"><AREA SHAPE="CIRCLE" COORDS="422, 41, 11" HREF="../../fpage.htm"></MAP>  <tr>    <td width="455"><IMG SRC="../../standard/abar-s.jpg" ALT="ΕΛΕΥΘΕΡΟΤΥΠΙΑ - ΤΕΧΝΕΣ" WIDTH=451 HEIGHT=71 USEMAP="#FrontPageMap" BORDER=0></td>  </tr>  <tr>    <td height="30" width="455"></td>  </tr>  <tr>    <td width="455">


<b>Της ΙΩΑΝΝΑΣ ΚΛΕΦΤΟΓΙΑΝΝΗ</b><p> Η«ηδονοβλεψίας» της ζωής Ραχήλ κι ο γέρο-Αυγέρης που επιβεβαιώνει το ρητό «αμαρτίες γονέων παιδεύουσι τέκνα», η «σαλταρισμένη» απ' τους παράλογους περιορισμούς Καλλίτσα, η Βίκυ, η «κολλητή», με τα κοινά βιώματα, που προτού χαθεί λαχταρούσε να ζήσει, σε πείσμα μιας αβάσταχτης καθημερινότητας. Ακόμη, ο ερωτευμένος με την αισθησιακή Κασσάνδρα Σεραφείμ, ένα ηλικιωμένο ανθρωπάκι που με τη γυναίκα του έχει χάσει κάθε σημείο επικοινωνίας, ο παπα-Ταξιάρχης και το απεγνωσμένο κυνήγι... του χαμένου θησαυρού, η Ειρήνη κι ο αδιέξοδος γάμος της με τον Ανδρέα που «ξενοκοιμάται»... είναι οι βασανισμένοι ήρωες ­όλοι τους άνθρωποι της διπλανής πόρτας­ που περνούν από τις σελίδες του τελευταίου βιβλίου της Στέλλας Βογιατζόγλου: τη συλλογή διηγημάτων «Περνώντας βιαστικά ανάμεσά τους» (εκδόσεις «Κέδρος»).<p> Με την πληθωρική και «ζεστή» συγγραφέα τους, που βυθίζεται στα σώψυχά τους σαν να βρισκόταν κάπου, κάποτε, παρούσα στις πιο προσωπικές εξομολογήσεις τους, και για την οποία η λογοτεχνία είναι «σαν το γρήγορο στριφογύρισμα της πεταλούδας», συναντηθήκαμε και συνομιλήσαμε, ενώ η θαλασσινή αύρα μας χάιδευε την ανάσα, μια γλυκιά μεσημεριανή ώρα, στο διαμέρισμά της, στη γενέτειρά της τη Θεσσαλονίκη.<p> «Φανατική αναγνώστρια» από παιδί, «σε εποχές που στο σπίτι μας δεν είχαμε βιβλία και τα δανειζόμασταν από άλλους», όπως μας τόνισε, έτυχε τα πρώτα βιβλία της να τα προμηθευτεί από ένα θείο της κομμουνιστή.<p> Φυσική συνέπεια, από τα 12 της να έχει διαβάσει Γκόρκι και Ντοστογέφσκι ανάκατα με «Γκαούρ Ταρζάν» και κλασικά εικονογραφημένα.<p> Η συγγραφική, ωστόσο, δραστηριότητα της ίδιας ήταν μια άλλη φυσική εξέλιξη, μια και «ανήκω σε οικογένεια παραμυθάδων», όπως μας διευκρίνισε. «Η γιαγιά μου, που έζησε πολέμους, προσφυγιές, κατοχές και εμφύλιους, ήταν χαρισματική στις διηγήσεις της ­όπως και η μητέρα μου. Οχι μόνο σε διηγήσεις παραμυθιών, αλλά και ιστοριών και κομματιών της ζωής της, που πάντοτε παρακαλούσα να μην τέλειωναν.<p> »Σπούδασα νομικά, όπως πολλοί που βρέθηκαν στη Νομική χωρίς να ξέρουν τι θέλουν να κάνουν στη ζωή τους. Ημουν καλή φοιτήτρια, όμως πάντοτε μουτζούρωνα το χαρτί μου. Από τότε που με θυμάμαι έγραφα ιστορίες». <p> ­ Βαστήξατε κάτι απ' τα πρώτα σας γραπτά; <p> «Οχι. Είμαι ακατάσταση και δεν κρατώ τίποτα».<p> ­ Οταν γράφετε, έχετε την έγνοια του αναγνώστη; Εχει κι αυτός μερίδιο στις συγγραφικές σας ανησυχίες; <p> «Οταν γράφω το κάνω για μένα. Στην υπόθεση αυτή μ' ενδιαφέρουν πάνω απ' όλα οι άνθρωποι και οι ιστορίες τους. Η επιτυχία τώρα ενός βιβλίου θα φανεί όταν ο αναγνώστης, αφού το έχει διαβάσει, μπορέσει να σκεφτεί δικές του μνήμες και προσωπικές του καταστάσεις».<p> ­ Πώς τα καταφέρνατε τόσα χρόνια, ενώ δουλεύατε σε δημόσιες υπηρεσίες, συγχρόνως να συγγράφετε; <p> «Οταν γράφεις είναι κάτι που δεν σ' εγκαταλείπει ποτέ, είτε δουλεύεις, είτε ψωνίζεις. Δεν σ' αφήνουν οι ήρωες λεπτό. Πολλές φορές το βράδυ πριν κοιμηθώ σηκώνομαι και γράφω κάτι που μου 'ρχεται στο μυαλό για τους ήρωές μου, πάνω σε μια χαρτοπετσέτα, παρότι την επόμενη μέρα μπορεί να την πετάξω. Ο συγγραφέας έρχεται αντιμέτωπος με την ίδια την καθημερινότητα, η οποία μέσα απ' τις αντιξοότητές της τον εγκλωβίζει. Αλλά συγχρόνως τον τροφοδοτεί σε ό,τι ακριβώς αποκαλούμε έμπνευση».<p> ­ Η έμπνευση, επομένως, απορρέει μέσα από τις δυσκολίες; <p> «Ακριβώς. Και επιπλέον, η έμπνευση έχει να κάνει με την αμφισβήτηση του ίδιου σου του εαυτού».<p> ­ Εσείς κατά πόσο αμφισβητείτε τον εαυτό σας; <p> «Εχω τρομερές ανασφάλειες σε κάθε μου βιβλίο. Αλλά νομίζω ότι οι όποιες ανασφάλειες τελικά μέσα στη δημιουργική διαδρομή σε δυναμώνουν».<p> ­ Η αναπόληση ηρώων άλλων εποχών και παρελθόντων χρόνων και περιστατικών, στην τελευταία συλλογή διηγημάτων σας, αντανακλά τη νοσταλγία της μνήμης; <p> «Το παρελθόν, με τον καιρό, πάντα ωραιοποιείται. Αυτό ωστόσο δεν είναι νοσταλγία».<p> ­ Οι ήρωες αυτοί ­οι περισσότεροι στα όρια της απελπισίας­ είναι άνθρωποι που γνωρίσατε, που ζήσατε, ή δημιουργήματα της φαντασίας σας; <p> «Οπως σ' όλα τα βιβλία μου έτσι και οι ήρωες αυτοί είναι ένα απαύγασμα ανθρώπινων χαρακτήρων. Πολλά γεγονότα μπορεί να γίναν έτσι όπως τα περιγράφω κι άλλα να τα φαντάστηκα. Πάντως, σε καμία περίπτωση δεν θα επεδίωκα την απομυθοποίηση των ηρώων ή των καταστάσεων. Αλλωστε, το παιχνίδι της λογοτεχνίας ξεκινά από κει που η πραγματικότητα σταματά».<p> ­ Γιατί αλήθεια καταπιαστήκατε με τόσα πολλά πρόσωπα από λίγο και όχι με λιγότερα από περισσότερο; <p> «Ηθελα να δώσω ένα παζλ της ίδιας της ζωής. Γι' αυτό το λόγο κιόλας ενώ τα διηγήματα είναι αυτοτελή, εντούτοις τα συνδέει ένα αόρατο νήμα. Κι έτσι ενώ στο α' διήγημα ένα ήρωας είναι δευτεραγωνιστής σε κάποιο άλλο είναι ο πρωταγωνιστής. Επειτα, όλοι μας συγκεντρώνουμε μέσα μας πλήθος προσώπων, που δεν ξέρουμε με ποιο από όλα πρέπει να συνδιαλλαγούμε τελικά».<p> ­ Στη γραμμή του παζλ χαρακτήρων θα λέγατε ότι ακολουθείτε και το παζλ εποχών, μιας και στα διηγήματά σας καλύπτετε μια μεγάλη χρονική περίοδο, πολλών δεκαετιών; <p> «Ναι. Ξεκινάω από τη δεκαετία του '70 και καταλήγω στο σήμερα. Χαρτογραφώ χρονικά όλη αυτή την περίοδο. Ομως, ο άνθρωπος είναι που αλλάζει το πλαίσιο, κι όχι ο χρόνος».<p> ­ Ειδικότερα στα δύο τελευταία διηγήματα, οι τόνοι γίνονται πολύ προσωπικοί. Ουσιαστικά η πρωταγωνίστρια είστε εσείς.<p> «Ναι, είναι δύο τελείως προσωπικά διηγήματα. Το ένα το έγραψα για χάρη της πιο στενής μου φίλης, που πέθανε και μου λείπει όσο τίποτα άλλο. Της υποσχέθηκα να γράψω για μας».<p> ­ Στο τελευταίο διήγημα αναφέρεστε στις σκέψεις που σας γεννήθηκαν στη διαδρομή σας προς το εκλογικό κέντρο.<p> «Ναι, στις εκλογές του 1996. Ηταν πολύ νωρίς και η Θεσσαλονίκη ακόμη κοιμόταν. Δεν ξέρω πώς ακριβώς λειτούργησε η κοιμισμένη πόλη σαν σκηνικό και μου ήλθαν στο μυαλό πολιτικοί, κοινωνικοί και συναισθηματικοί προβληματισμοί και συνειρμοί».<p> ­ Οι ερωτικές σχέσεις των ηρώων σας, στο τελευταίο σας πάντοτε βιβλίο, είναι αδιέξοδες και προβληματικές. Γιατί; <p> «Παρ' όλο που δεν μ' αρέσουν τα τσιτάτα, ωστόσο θα αναφέρω κάτι που έλεγε ο Μπέικον: ότι ο άνδρας και η γυναίκα έχει ο καθένας το δικό του μονόλογο, το δικό του αδιέξοδο. Η αλήθεια είναι ότι όσο μεγαλώνουν, τόσο δυσκολότερα συμβιώνουν. Τόσο μιλάνε μια γλώσσα με διαφορετική λογική. Οι ερωτικές σχέσεις είναι κυρίως ανταγωνιστικές, και τελικά σε εγκλωβίζουν».<p> ­ Μέσω της συγγραφής βλέπετε να ωριμάζετε; <p> «Ωριμάζω σημαίνει σαπίζω. Ναι, δυστυχώς ωριμάζω. Αλλά, κακά τα ψέματα, ουαί και αλίμονο αν χαθεί η φρέσκια ματιά στον τρόπο που βλέπεις τον κόσμο ή στον τρόπο που γράφεις γι'αυτόν».

</td>  </tr></table></div><p>  <!--msnavigation--></td></tr><!--msnavigation--></table><br><center><table width = 640> <CENTER><b> Επικοινωνήστε με την </b><A HREF="mailto:elef@enet.gr">"E on-line"</A> <p><b> Copyright © 1999 Χ. Κ. Τεγόπουλος Εκδόσεις Α.Ε.</b><br> <br><font size = 2><b> ΑΠΑΓΟΡΕΥΕΤΑΙ </b> η αναδημοσίευση, η αναπαραγωγή, ολική, μερική ή περιληπτική, ή κατά παράφραση, ή διασκευή απόδοση του περιεχομένου της ηλεκτρονικής εφημερίδας με οποιονδήποτε τρόπο, μηχανικό, ηλεκτρονικό, φωτοτυπικό, ηχογράφησης ή αλλο, χωρίς προηγούμενη γραπτή άδεια του εκδότη. Νόμος 2121/1993 και κανόνες Διεθνούς Δικαίου πού ισχύουν στην Ελλάδα.</font></CENTER></table></center></body></html>
