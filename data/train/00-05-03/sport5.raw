 Η παρουσία και μόνο των Τζιοβάνι, Οφορίκουε στο ΟΑΚΑ με την ερυθρόλευκη φανέλα είναι ικανή να προσελκύσει σήμερα τον αριθμό των οπαδών του Ολυμπιακού που επιθυμούν στη διοίκηση, αλλά ο Γιάννης Μαντζουράκης, που εκτός απροόπτου θα κρατήσει τους δύο ποδοσφαιριστές στον πάγκο, ζήτησε χθες από τους παίκτες πριν από την προπόνηση στου Ρέντη «ένα γρήγορο γκολ για να μας φύγει το άγχος, σοβαρότητα και αποφασιστικότητα από το πρώτο έως το τελευταίο λεπτό».* Ο «Ρουμάνος» τεχνικός υποστήριξε χθες ότι δεν τον φοβίζει η χαλαρότητα που επέδειξαν οι ερυθρόλευκοι τις τελευταίες μέρες, λόγω και της γιορτής του Πάσχα, καθώς «είναι επαγγελματίες, δούλεψαν σκληρά το τελευταίο διήμερο και μόλις μπουν στον αγωνιστικό χώρο είναι διατεθειμένοι να κάνουν αυτό που πρέπει 
για να φύγει ο Ολυμπιακός με τους τρεις βαθμούς». Ο Μαντζουράκης σε εκείνο που 
έριξε το βάρος χθες και προχθές στου Ρέντη ήταν στην τακτική, στις στημένες φάσεις και άφησε να εννοηθεί ότι σήμερα σκοπεύει να ξεκουράσει ένα-δύο ποδοσφαιριστές. 
 Στις προθέσεις του πάντως είναι να μην προφυλάξει τους ποδοσφαιριστές που βρίσκονται στο όριο των κίτρινων καρτών, και οι οποίοι δεν είναι λίγοι. Από πέντε κίτρινες έχουν οι Τζόρτζεβιτς, Ανατολάκης, και από δύο οι Μαυρογενίδης, Λουτσιάνο, Αλεξανδρής. 
 Από του Ρέντη πέρασε χθες το απόγευμα ο πρόεδρος του Ολυμπιακού Σωκράτης Κόκκαλης, ο οποίος φαίνεται ότι το έχει γούρι τις τελευταίες αγωνιστικές να πηγαίνει στην προπόνηση παραμονές των παιχνιδιών ενώ είχε ιδιαίτερη συνομιλία με τον Γιάννη Μαντζουράκη. Ο Κόκκαλης δεν μίλησε με τους ποδοσφαιριστές, παρά μόνο με τον «Ρουμάνο» τεχνικό, στον οποίο είπε ότι θα τα πουν πριν από τον αγώνα με τον Αρη. 
 Ο Μαντζουράκης, που έχει το μυαλό του στον Ιωνικό και όχι στις μετεγγραφές («θα ασχοληθούμε όταν θα έρθει η ώρα»), είναι σε δίλημμα για δύο θέσεις στην ενδεκάδα ανάμεσα σε Γιαννακόπουλο ή Μαυρογενίδη και Χούτο ή Οφορίκουε, αλλά όλα δείχνουν ότι οι πρώτοι θα είναι στην αρχική σύνθεση. Ο «ερυθρόλευκος» προπονητής έκανε χθες κάποια πειράματα στο εκπαιδευτικό δίτερμα, αλλά όλα δείχνουν ότι θα καθίσουν στον πάγκο ο Πασσαλής, ο οποίος εξέτισε την ποινή της 
τιμωρίας του, όπως και οι Τοχούρογλου, Τζιοβάνι, Κωστούλας, Τζιωρτζόπουλος.
 Ο Ολυμπιακός αναμένεται να ξεκινήσει τον αγώνα με τους Ελευθερόπουλο, Αμανατίδη, Ανατολάκη, Καραταΐδη, Πουρσανίδη, Γιαννακόπουλο, Τζόρτζεβιτς, Νινιάδη, Λουτσιάνο, Χούτο και Αλεξανδρή. 
 Δισέλιδο αφιέρωμα στον Λάμπρο Χούτο φιλοξενεί στο τελευταίο του τεύχος το ιταλικό περιοδικό «Guerin Sportivo». Το ρεπορτάζ, που έχει τίτλο «Στο Ολίμπικο 
του Πειραιά», αναφέρει ότι ο Χούτος «από τη μελαγχολία των μικρών της Ρόμα πέρασε στα πραγματικά χειροκροτήματα και έχει κερδίσει τις εντυπώσεις στον Ολυμπιακό». Γίνεται, επίσης, αναφορά στα γκολ που έχει πετύχει με τη φανέλα του Ολυμπιακού, το γεγονός ότι ενδιαφέρθηκαν το καλοκαίρι να τον εντάξουν στη δύναμή τους η Κοζέντσα, η Φότζια και η γαλλική Νις και ότι στο δωμάτιό του έχει αφίσα του Ντιέγκο Μαραντόνα.
 * Ο Ολυμπιακός ζήτησε χθες το πρωί από την ΕΠΑΕ την άρση της ποινής (εξάμηνη διακοπή συμβολαίου) που είχε επιβληθεί στον Πίτερ Οφορίκουε.
 Με στόχο την καλή εμφάνιση και το θετικό αποτέλεσμα θα παραταχθεί το απόγευμα στο ΟΑΚΑ ο Ιωνικός, που θα έχει νέα πρόσωπα στην ενδεκάδα τους Παχατουρίδη, Τροντ, Ρόμπερτς. Ο Ολεγκ Μπλαχίν αντιμετωπίζει πολλά προβλήματα, λόγω τραυματισμών και τιμωριών ποδοσφαιριστών, και λογικά θα στηριχθεί στον κορμό που είχε και στον αγώνα με τον Πανηλειακό. Ο Ουκρανός τεχνικός που δεν υπολογίζει στους Γυριχίδη, Ξανθόπουλο, Αφεντουλίδη, Οφρυδόπουλο, Σταμπουλή, θα 
παρατάξει στο Ολυμπιακό Στάδιο τους Στρακόσια, Αφάς, Τροντ, Παχατουρίδη, Δελληγιάννη, Νταρακλίτσα, Κομπαγιάσι, Λεντέσμα, Τσόπτση, Μπρούστερ και Ρόμπερτς. 
