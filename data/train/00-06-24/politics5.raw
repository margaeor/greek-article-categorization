 Ο κ. Πρόντι θέλησε να «διασκεδάσει» τις επιφυλάξεις που έχουν διατυπωθεί όσο αφορά την προώθηση του θεσμού των «ενισχυμένων συνεργασιών» που υποστηρίζει η ελληνική κυβέρνηση και ο οποίος οδηγεί στην αχρήστευση του θεσμού της ομοφωνίας και του βέτο.
 Αναφερόμενος στις παρατηρήσεις του στην διάρκεια της ομιλίας του, χθες το πρωί 
στο πανεπιστήμιο, για την πορεία της ελληνικής οικονομίας, σημείωσε ότι το πρόβλημα της ανεργίας παραμένει σημαντικό, όπως και για άλλες ευρωπαϊκές χώρες, αλλά διευκρίνισε ότι οι χώρες-μέλη είναι υπεύθυνες για την αντιμετωπισή 
του με τις δικές τους πολιτικές. Πάντως στην ομιλία του είχε τονίσει ότι «η συνεχιζόμενη ακαμψία της αγοράς εργασίας, σε συνδυασμό με το υψηλό ποσοστό ανεργίας, καθιστούν βασική προτεραιότητα την αναδιάρθρωση του συστήματος κοινωνικής ασφάλισης» στην Ελλάδα.
 Για την ένταξη της Κύπρου στην Ευρωπαϊκή Ενωση, ο κ. Πρόντι δήλωσε ότι οι σχετικές διαπραγματεύσεις προχωρούν πολύ γρήγορα και η κυπριακή πλευρά επιδεικνύει μεγάλη ετοιμότητα, αλλά, όπως σημείωσε, τα δύο ζητήματα που αποτελούν σε οικονομικό επίπεδο «αγκάθι» για τις διαπραγματεύσεις είναι ο ρόλος των «υπεράκτιων εταιρειών» και το ξέπλυμα χρήματος, που γίνεται μέσα από 
 Σε πολιτικό επίπεδο υποστήριξε ότι η ένταξη της Κύπρου για την Ε.Ε. είναι ανεξάρτητη από το πολιτικό πρόβλημα που υπάρχει και όπως πιστεύει η ένταξη θα μπορούσε να βοηθήσει να λυθεί το πρόβλημα αυτό.
 Υπογράμμισε επίσης τη σημασία της μεσογειακής πρωτοβουλίας στο πλαίσιο της οποίας η Ευρωπαϊκή Ενωση πρέπει να στρέψει την προσοχή της στον χώρο της Μεσογείου.
 Αιχμές στην πρωτοβουλία αυτή θα είναι αφ' ενός η ενίσχυση των προσπαθειών για συνεργασία μεταξύ των χωρών της νότιας ακτής της Μεσογείου και αφ' ετέρου η δημιουργία από πλευράς Ε.Ε. «εργαλείων», όπως π.χ. αναπτυξιακού τραπεζικού φορέα, που θα βοηθήσει την οικονομική συνεργασία και ανάπτυξη των χωρών αυτών σε συνάρτηση πάντα με την Ε.Ε.
 Ο κ. Πρόντι παραδέχθηκε ότι υπήρξε μεγάλη καθυστέρηση στην ενεργοποίηση του Οργανισμού Ανασυγκρότησης των Βαλκανίων που έχει έδρα στην Θεσσαλονίκη, αλλά, όπως υποστήριξε, ο οργανισμός τις τελευταίες εβδομάδες έχει αρχίσει να κινείται με ικανοποιητική ταχύτητα «για την αποκατάσταση του φυσιολογικού ρυθμού της ζωής στις χώρες αυτές, οι οποίες αποτελούν εν δυνάμει ευρωπαϊκό χώρο...».
