Το ένα πρόβλημα μετά το άλλο για τον Νίκο Κακλαμανάκη. Πρώτα οι μετατροπές στο σκάφος του που βγήκαν «παράνομες» (μέχρι να δικαιωθεί ο αθλητής μας), μετά ο τραυματισμός του στο πόδι και τώρα η ασυνέπεια της εταιρείας που τον προμηθεύει με σκάφη! 
 Σε συνέντευξη Τύπου που έδωσε χθες ο Κακλαμανάκης έκανε γνωστό πως μπαίνει στην τελική ευθεία για τους Ολυμπιακούς Αγώνες με δανεικό σκάφος: «Η εταιρεία καθυστέρησε να μου στείλει τρία σκάφη που ζήτησα και σαν να μη φτάνει αυτό, όταν τα πήρα στα χέρια μου δεν ήταν σωστά και γερά. Κράτησα μόνο ένα σαν αναπληρωματικό, αλλά δεν είναι -αυτή- σωστή αντιμετώπιση για έναν Ολυμπιονίκη. Με αυτή την υπόθεση δεν έκαναν σωστή προετοιμασία τους δύο τελευταίους μήνες και έχω μείνει πίσω με ευθύνη και της Mistral και του αντιπροσώπου της εδώ στην Ελλάδα. Το πρόβλημα είναι πως δεν μπορώ να χρησιμοποιήσω την παλιά σανίδα, γιατί έχει καταπονηθεί πολύ μετά τους αγώνες και έχει μαλακώσει...»
 Yστερα από όλα αυτά, λοιπόν, ήρθε η βοήθεια από τον συναθλητή του στον Ναυτικό Ομιλο Ανδρου Γιώργο Φράγκο: «Θέλω να ευχαριστήσω δημόσια τον Γιώργο για τη βοήθειά του. Δεν ξέρω σε τι κατάσταση ακριβώς είναι η σανίδα, αλλά σίγουρα είναι καλύτερη από τις τρεις που μου έστειλαν από τη Mistral».
 Παρ' όλα τα προβλήματα, πάντως, ο Νίκος δεν χάνει το κουράγιο και την αισιοδοξία του: «Τώρα θα συνεχίσω την προετοιμασία χωρίς εμπόδια και πιστεύω ότι θα κάνω ποιοτική δουλειά. Αν δεν πίστευα ότι μπορώ να πάρω το χρυσό μετάλλιο, δεν θα πήγαινα στο Σίδνεϊ. Ξέρω ότι αυτό μόνο εύκολο δεν είναι. Δύσκολο είναι να μπεις στην τριάδα, ακόμα και στην εξάδα, αλλά το άγχος δεν με νίκησε ούτε στην Ατλάντα, γιατί το μετέτρεψα σε ένταση και ενέργεια. Αν κάνω το ίδιο και τώρα, πιστεύω ότι θα τα καταφέρω...».
 Ο Ολυμπιονίκης όμως έκανε και μια γενικότερη πρόβλεψη για την ελληνική παρουσία στο Σίδνεϊ τονίζοντας: «Πιστεύω ότι ο αριθμός των μεταλλίων για την Ελλάδα στο Σίδνεϊ θα είναι διψήφιος...»! 
