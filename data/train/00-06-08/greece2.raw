Στην καθαίρεση των διοικήσεων δύο νοσοκομείων οδήγησε η αποκάλυψη σοβαρών σκανδάλων από τις υπηρεσίες ελέγχου του υπουργείου Υγείας. 
 Οπως ανακοίνωσε χθες ο υπουργός Υγείας Αλέκος Παπαδόπουλος, ο έλεγχος σε νοσοκομείο της Β. Ελλάδας αποκάλυψε ότι γινόταν παράνομη εισαγωγή ασθενών από την Αλβανία. Απ' ό,τι φαίνεται, σημαντικό ρόλο για τη μεταφορά και εισαγωγή των ασθενών από τη γείτονα χώρα έπαιζε μία Αλβανίδα, η οποία δούλευε στο νοσοκομείο τις ημέρες εφημερίας του, χωρίς βέβαια να ανήκει στο προσωπικό! Η Αλβανίδα είχε δηλώσει ότι ήταν γιατρός.
 Αμέσως μετά την αποκάλυψη του σκανδάλου ξηλώθηκε το διοικητικό συμβούλιο και ο 
διοικητικός διευθυντής. Στο θέμα παρενέβη και η Δικαιοσύνη, η οποία εξετάζει την υπόθεση σε βάθος. 
 Με αφορμή αυτό το γεγονός ο κ. Παπαδόπουλος έκανε γνωστό ότι το υπουργείο θα προσπαθήσει να αντιμετωπίσει το πρόβλημα με τα πλαστά βιβλιάρια υγείας που κατέχουν Αλβανοί. 
 Στην καθαίρεση μιας ακόμη διοίκησης νοσοκομείου της Αθήνας προχώρησε το υπουργείο, καθώς διαπιστώθηκε ότι τα μέλη της δεν λάμβαναν υπόψη τους τις εγκυκλίους του υπουργείου Υγείας για διάφορα θέματα. 
 Ο υπουργός δεν αποκάλυψε ποια είναι αυτά τα δύο νοσοκομεία. Χθες το βράδυ, ακούστηκαν επίμονα τα ονόματα δύο νοσοκομείων, αλλά επειδή δεν επιβεβαιώνονταν 
από πουθενά η «Ε» δεν μπορεί να τα αναφέρει. Αλλωστε, όπως ανακοίνωσε ο κ. Παπαδόπουλος, στην παρούσα φάση συνεχίζεται η έρευνα και όταν γίνουν γνωστά όλα τα στοιχεία θα δοθούν, μαζί με τα ονόματα των νοσοκομείων, στη δημοσιότητα. 
 Εκείνο που έχει πάντως σημασία είναι ότι οι έλεγχοι από τους επιθεωρητές του υπουργείου συνεχίζονται σε όλους τους τομείς της Υγείας-Πρόνοιας και εξετάζεται όχι μόνο η λειτουργία των νοσοκομειακών μονάδων, αλλά και η συμπεριφορά του ανθρώπινου δυναμικού. Κάθε σοβαρή καταγγελία, είπε ο υπουργός, 
 Στο πλαίσιο αυτών των ελέγχων, οι αρμόδιες υπηρεσίες έφτασαν και στις κεντρικές αποθήκες του υπουργείου στον Ταύρο.
 Η κατάσταση που επικρατούσε εκεί ήταν απελπιστική, υπογράμμισε ο κ. Παπαδόπουλος. Μεταξύ των άλλων, βρέθηκαν μέσα στην αποθήκη και υλικά τα οποία έπρεπε να είχαν καταστραφεί εδώ και 40 χρόνια. Αμέσως απομακρύνθηκε από τη θέση του ο διευθυντής της αποθήκης, ενώ έχει ξεκινήσει Ενορκη Διοικητική Εξέταση. 
 Στόχος μας, συμπλήρωσε ο υπουργός, είναι να αρχίσουν αμέσως οι διαδικασίες, για να μπει επιτέλους μια τάξη στο χώρο της αποθήκης. 
