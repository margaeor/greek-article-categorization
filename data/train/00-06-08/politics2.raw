το έκτακτο συνέδριο της Ν.Δ., το οποίο αρχίζει αύριο και ολοκληρώνεται την Κυριακή.
 Μετά το δήμαρχο της Αθήνας, που γύρισε την πλάτη του στη Ν.Δ. και δεν θα παραστεί στο συνέδριο, και ο επίτιμος πρόεδρος της Ν.Δ. Κ. Μητσοτάκης αποφάσισε να μη μετάσχει σ' αυτό. Ηδη τη σχετική του απόφαση τη μετέφερε -μέσω 
του Β. Μεϊμαράκη- στον πρόεδρο της Ν.Δ., ο οποίος βέβαια δεν εκδήλωσε τη δημόσια ενόχλησή του, εν τούτοις αυτή πρέπει να θεωρείται δεδομένη.
 Οι απουσίες αυτές εκ των πραγμάτων αδυνατίζουν κατά πολύ την πολιτική σημασία του συνεδρίου, αλλά δεν αδυνατίζουν και τις πιθανότητες νέου γύρου εσωκομματικών αντιπαραθέσεων, οι οποίες θα έχουν ποικίλες μορφές και αποδέκτες. Ηδη μια γεύση δόθηκε κατά τη χθεσινή συνεδρίαση της εκτελεστικής επιτροπής της Ν.Δ., όπου πολλά στελέχη, χωρίς να κατονομάζουν συναδέλφους τους, επιτέθηκαν σ' αυτούς.
 Και να σημειωθεί μάλιστα πως η Ντόρα Μπακογιάννη, που συνήθως ασκεί κριτική σε 
επιλογές της ηγεσίας, χθες απουσίαζε από τη συνεδρίαση (βρίσκεται στο εξωτερικό λόγω συμμετοχής της στις εργασίες της ΔΕΕ).
 Πλέον χαρακτηριστικές, πάντως, χθες ήταν οι περιπτώσεις Αχ. Καραμανλή και Γ. Κεφαλογιάννη, οι οποίοι διαμαρτυρήθηκαν γιατί κάποιοι διαρρέουν από μέσα από το κόμμα τα περί «βαρόνων», κάτι που, όπως επισήμαναν, μπορεί να σημαίνει και προετοιμασία για απομάκρυνσή τους. «Ετοιμάζεται καμιά τιμητική αποστρατεία; », διερωτήθηκε χαρακτηριστικά ο Αχ. Καραμανλής.
 Σύμφωνα με τις εκτιμήσεις κάποιων, τα δύο αυτά στελέχη υπονοούσαν πως ο χαρακτηρισμός «βαρόνοι» ανήκει στον εκπρόσωπο Tύπου Α. Σπηλιωτόπουλο. Συνεργάτες του τελευταίου έλεγαν πως δεν αφορούσε αυτόν και ήταν σαφείς οι δύο 
βουλευτές και δεν εννοούσαν τον εκπρόσωπο, αλλά το φιλικό προς τη Ν.Δ. Tύπο. Ομως, ιδιαίτερα ο Αχ. Καραμανλής επιτέθηκε με δριμύτητα στους δημοσιογράφους και τα μέσα ενημέρωσης, με ιδιαίτερη έμφαση στον προσκείμενο στη Ν.Δ. Tύπο. «Να πάρουμε γενναίες αποφάσεις», είπε αναφερόμενος στο θέμα των εφημερίδων, χωρίς όμως να διευκρινίζει τι εννοεί με αυτό. Πάντως, φρόντισε να μιλήσει με πολύ «κοσμητικά» επίθετα για τους εκπροσώπους του Tύπου, του επιπέδου «αλήτες», «τσογλάνια» κ.ά.! Ο κ. Καραμανλής, μάλιστα, αναφέρθηκε και στην πολιτική που ασκεί η Ν.Δ. τονίζοντας μάλλον υπαινικτικά πως μεσαίος χώρος ήταν 
πάντα η Ν.Δ. Αιχμηρός για συναδέλφους του ήταν και ο Β. Μιχαλολιάκος, ο οποίος 
είπε πως «κάποιοι ήλπιζαν στην εκλογική ήττα για να υλοποιήσουν τις φιλοδοξίες 
του». Τις φράσεις του άλλοι τις εξέλαβαν ως υπαινικτικές για την Ντόρα Μπακογιάννη, άλλοι για τον Δ. Αβραμόπουλο και άλλοι και για τους δύο! Αναλόγου 
υφής αιχμές εκτοξεύθηκαν και από άλλους, χωρίς όμως να υπάρχουν οιεσδήποτε ονομαστικές αναφορές. «Να είμαστε παρόντες στην πολιτική και να μη μιλάμε για βαρόνους», είπε ο Σ. Τζίμας, «να φύγουμε προς τα εμπρός», είπε ο Κ. Βούτος κ.ο.κ.
 Ο Κώστας Καραμανλής, που γνωρίζει πως ανάλογες αιχμές θα υπάρξουν και στο συνέδριο, είναι αποφασισμένος να επιχειρήσει να βάλει τέρμα στην εσωστρέφεια. Και ένα δείγμα έδωσε χθες, λέγοντας πως «με το συνέδριο κλείνει η περίοδος της 
εσωστρέφειας, τελειώνουν τα ψέματα και η Ν.Δ. φεύγει προς τα εμπρός». Βέβαια, πόσο εμπρός μπορεί να φύγει η Ν.Δ. είναι ένα μεγάλο ερώτημα, αφού εκτός των εσωκομματικών του αντιπάλων και το θέμα Σπηλιωτόπουλου που έχει δημιουργηθεί, υπάρχει και ο δήμαρχος της Αθήνας, ο οποίος με δηλώσεις του από το Σίδνεϊ, ναι 
μεν διευκρινίζει ότι ανακοίνωσε την πρόθεσή του να δημιουργήσει νέο κόμμα μετά 
τη λήξη της θητείας του, εν τούτοις και πάλι δεν απέκλεισε αυτό το εδνεχόμενο. 
«Θα ολοκληρώσω τη θητεία μου στο δήμο με συνέπεια. Από εκεί και πέρα το πεδίο είναι ανοικτό. Πρόθεσή μου είναι να επιστρέψω στην κεντρική πολιτική σκηνή, αλλά αυτό σε τελική ανάλυση θα το κρίνει ο λαός», είπε χαρακτηριστικά.
 Ο πρόεδρος της Ν.Δ. πάντως ελπίζει πως η γραμμή περί «μεσαίου χώρου» που έχει χαράξει, θα έχει συνέχεια. Ετσι χθες, στην εκτελεστική επιτροπή συμφώνησαν σ' ένα κείμενο όπου περίπου προσδιορίζεται τι είναι ο μεσαίος χώρος. Σύμφωνα μ' αυτό, ο μεσαίος χώρος εκφράζει το άνοιγμα της Ν.Δ. σ' ολόκληρη την κοινωνία, υπογραμμίζει τη βούληση για ενίσχυση της ποιότητας της δημοκρατίας, δεν σηματοδοτεί ιδεολογική κατεύθυνση, απορρίπτει τους διαχωρισμούς και διακρίσεις. Αποκρούει το φανατισμό, δογματισμό και αγκυλώσεις τού χθες και σε τελική ανάλυση είναι ο χώρος σύγκλισης όλων των σύγχρονων ρευμάτων της κοινωνίας.
