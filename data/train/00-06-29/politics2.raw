 Την καθολική αποδοκιμασία συνάντησαν οι φήμες για την κατάσταση της υγείας του Προέδρου της Δημοκρατίας και τα σενάρια για τις πολιτικές εξελίξεις που τη συνόδευσαν, στα οποία εντάχθηκε και πρόσφατη δήλωση του Κώστα Καραμανλή περί επικείμενων «ραγδαίων πολιτικών εξελίξεων».
 Η κυβέρνηση και όλα τα κόμματα αντέδρασαν έντονα στις φήμες και τα σενάρια, αλλά το ερώτημα από πού εκπορεύονται παραμένει αναπάντητο. Μέχρι στιγμής, μόνον ο διαγραφείς από τη Ν.Δ. βουλευτής Γ. Καρατζαφέρης έχει μιλήσει συγκεκριμένα, κατονομάζοντας ως «πηγή» των φημών τον εκπρόσωπο της Ν.Δ. Αρη Σπηλιωτόπουλο, ο οποίος αντέδρασε έντονα. H κυβέρνηση αρνήθηκε να υιοθετήσει αυτήν την εκδοχή. Ομως, ορισμένα στελέχη της, μιλώντας υπαινικτικά, «έδειχναν» 
τη Ρηγίλλης ως «κατασκευαστή» των σεναρίων και ορισμένα άλλα το συσχέτιζαν με την επιμονή της Ιεραρχίας στο θέμα των ταυτοτήτων.
 Αυτά τα κυβερνητικά στελέχη υποψιάζονται ότι οι φήμες για την κατάσταση της υγείας του κ. Στεφανόπουλου εκπορεύονται από τη Ν.Δ. και φτάνουν σε κάποιους της Ιεραρχίας. Το «σενάριο» προβλέπει παραίτηση του Προέδρου για λόγους υγείας 
και διεξαγωγή πρόωρων εκλογών, στις οποίες τόσο η Ν.Δ. όσο και η Ιεραρχία προσδοκούν ήττα της κυβέρνησης Σημίτη κι έτσι «θα λυθεί και το θέμα των ταυτοτήτων», κατά την έκφραση που αποδίδεται σε κάποιους στους κόλπους της Eκκλησίας.
 Πάντως, ο κυβερνητικός εκπρόσωπος ήταν χθες κατηγορηματικός. Αφού απέδωσε τη διάδοση των φημών «σε μικρούς και κακούς ανθρώπους», πρόσθεσε: «Δεν δέχομαι και απορρίπτω ότι υπάρχει συσχέτιση ανάμεσα στην εκτίμηση του προέδρου της Ν.Δ. για επικείμενες και μάλιστα ραγδαίες πολιτικές εξελίξεις και τις φήμες αυτές για την κατάσταση της υγείας του Προέδρου της Δημοκρατίας. Είναι αδιανόητο να συμβαίνει κάτι τέτοιο». Ο κ. Ρέππας υπενθύμισε ότι και η Ν.Δ. ψήφισε τον κ. Στεφανόπουλο για τη νέα θητεία του.
 Ομως, ο υφυπουργός Τύπου Τηλέμαχος Χυτήρης δήλωσε με νόημα στον ραδιοσταθμό «Αντέννα»: «Υπάρχουν διάφοροι συνειρμοί. Οταν ο αρχηγός της Ν.Δ. μιλάει για ραγδαίες εξελίξεις και παρατηρούμε ένα πείσμα στην Ιερά Σύνοδο και ορισμένους ιεράρχες να μιλούν για πτώση της κυβέρνησης...».
 Ο Απ. Κακλαμάνης μίλησε για «εγκεφάλους που κατασκευάζουν τέτοια σενάρια», πρόσθεσε ότι «μόνο περιφρόνηση μπορεί να εκφράσει κανείς για την αντίληψη που οδηγεί σε τέτοιες κατασκευές» και κατέληξε: «Ο κ. Στεφανόπουλος είναι μια χαρά 
από κάθε άποψη». Ο Ευαγγ. Βενιζέλος είπε με νόημα: «Είναι θλιβερό να στηρίζουν 
κάποιοι τις πολιτικές ελπίδες τους στη φημολογία για ασθένεια του Προέδρου».
 «Νοσηρή, περίεργη και επικίνδυνη», χαρακτήρισε αυτή τη φημολογία ο εκπρόσωπος 
Τύπου του Συνασπισμού Δ. Παπαδημούλης. «Οσοι διακινούν αυτά τα σενάρια προσφέρουν κακή υπηρεσία στη δημοκρατική ομαλότητα και πρέπει να σταματήσουν αμέσως», πρόσθεσε.
 Με έντονο τρόπο μίλησε για το ίδιο θέμα ο αρχιεπίσκοπος Χριστόδουλος: «Είναι άηθες και απαράδεκτο να αποδίδονται στην Ιεραρχία τέτοια πράγματα, δηλαδή ότι σχολιάζονται τέτοιες αδίστακτες και απαράδεκτες φήμες για την υγεία του Προέδρου, οι οποίες είναι απρεπείς. Ευχόμαστε η υγεία του να είναι σε άριστη κατάσταση, όπως το διαβεβαίωσε και ο ίδιος», είπε ο κ. Χριστόδουλος. Στο ίδιο πνεύμα είχαν μιλήσει νωρίτερα οι μητροπολίτες Πειραιώς Καλλίνικος και Κεφαλληνίας Σπυρίδων.
