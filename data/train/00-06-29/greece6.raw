Τις πόρτες των ελληνικών σχολείων σε Ευρωπαίους καθηγητές, που προέρχονται από 
χώρες της Ευρωπαϊκής Ενωσης, ανοίγει προεδρικό διάταγμα των υπουργείων Παιδείας και Θρησκευμάτων, το οποίο κατατέθηκε προς επεξεργασία στο Συμβούλιο της Επικρατείας.
 Η διευκρίνιση του διατάγματος στο δεύτερο άρθρο, ότι «ο διορισμός ή η πρόσληψη, σε θέσεις εκπαιδευτικού προσωπικού δευτεροβάθμιας εκπαίδευσης, θεολόγων, επιτρέπεται όταν ο πολίτης κράτους-μέλους της Ευρωπαϊκής Ενωσης είναι Χριστιανός και ανήκει στο Ορθόδοξο Δόγμα», ουσιαστικά απαντά στους φόβους της Ιεραρχίας, «για τη διασάλευση της τάξης όσον αφορά το επίσημο θρήσκευμα της χώρας».
 Η επίκαιρη αυτή επισήμανση, η οποία συνετάχθη από το αρμόδιο υπουργείο Παιδείας και Θρησκευμάτων, απαντά σε ένα θέμα ουσίας, όπως αυτό της διδασκαλίας του θρησκεύματος, και ήταν αναμενόμενη με δεδομένο ότι η βιβλιογραφία των ελληνικών σχολείων καλύπτει (ιστορικά) μόνο την ορθόδοξη πίστη.
 Η επίσημη θρησκεία του κράτους, η Ορθοδοξία, δεν επιτρέπει άλλωστε, και ουσιαστικά, σε θεολόγους καθηγητές άλλων δογμάτων και θρησκειών, να μπουν στα ελληνικά σχολεία, είσοδος που επιτρέπεται όμως γενικότερα σε καθηγητές δημόσιας ή ιδιωτικής δευτεροβάθμιας εκπαίδευσης.
 «...Επιτρέπεται ο διορισμός ή η πρόσληψη πολιτών κρατών-μελών της Ευρωπαϊκής Ενωσης σε θέσεις εκπαιδευτικού προσωπικού της δημόσιας ή ιδιωτικής δευτεροβάθμιας εκπαίδευσης, όλων των κατηγοριών, κλάδων και ειδικοτήτων, με την επιφύλαξη των υπόλοιπων άρθρων του παρόντος διατάγματος», αναφέρεται στο πρώτο άρθρο του προεδρικού διατάγματος.
 Η ισχύς του συγκεκριμένου διατάγματος θα αρχίσει μετά την επεξεργασία του από το Συμβούλιο της Επικρατείας και αφού δημοσιευθεί προηγουμένως στην Eφημερίδα της Κυβερνήσεως.
