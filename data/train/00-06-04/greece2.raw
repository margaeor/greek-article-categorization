Σε ανεκτά επίπεδα διατηρήθηκαν για τέταρτη συνεχή χρονιά οι τιμές των βασικών ρύπων και δεν χρειάστηκε να ληφθούν έκτακτα μέτρα ούτε για μια ημέρα.
«Θεωρούμε ότι η σαφής μείωση της ατμοσφαιρικής ρύπανσης που παρατηρείται, δεν είναι τυχαία. Οφείλεται στα συνδυασμένα μέτρα και δράσεις που έχουν ληφθεί τα τελευταία χρόνια, στο πλαίσιο του προγράμματος Αττική SΟSΣ. Σε αυτό το διάστημα είχαμε αύξηση των κυκλοφορούντων Ι.Χ. και των μετακινήσεων κατά 10% περίπου, ενώ και οι καιρικές συνθήκες δεν ήταν ιδιαίτερα ευνοϊκές», επισημαίνει με δήλωσή του στην «Κ.Ε.» ο υπουργός ΠΕΧΩΔΕ, με αφορμή την αυριανή Παγκόσμια Ημέρα Περιβάλλοντος. 
Αναφέρει ενδεικτικά ότι το 1993 είχαμε 11 ημέρες με τιμές ρύπανσης πάνω από τα όρια λήψης μέτρων, το 1994 ήταν 17 και τη διετία 1995-96 συνολικά επτά. Από το 1997 δεν είχαμε ούτε μία υπέρβαση, ενώ την περασμένη χρονιά καταγράφηκαν μόνον 4 ημέρες με υψηλές συγκεντρώσεις διοξειδίου του αζώτου, πάντα όμως κάτω από τα όρια λήψης έκτακτων μέτρων που έχει θεσπίσει η Ευρωπαϊκή Ενωση.
Στο πρόγραμμα αντιρρύπανσης ο Κ. Λαλιώτης περιλαμβάνει την εφαρμογή του κλιμακωτού ωραρίου για τους θερινούς αλλά και τους χειμερινούς μήνες, τους περιορισμούς στους χρόνους ανεφοδιασμού των καταστημάτων, την ενίσχυση των μέσων μαζικής μεταφοράς με τον εκσυγχρονισμό της φωτεινής σηματοδότησης αλλά και τη λειτουργία του μετρό, καθώς και τον περιορισμό της χρήσης των Ι.Χ. σε περιοχές όπως το ιστορικό κέντρο της Αθήνας. 
Αποδέχεται πως υπάρχουν κάποια προβλήματα στην εφαρμογή αυτών των παρεμβάσεων και επισημαίνει ότι θετική ήταν η συμβολή των τεχνικών ελέγχων και η θέσπιση της κάρτας καυσαερίων, καθώς και οι παρεμβάσεις στις κεντρικές θερμάνσεις και τις βιομηχανίες.
Από το 1994 είχε θεσπίσει τη λήψη μέτρων πριν οι ρύποι φτάσουν τα όρια επιφυλακής, για λόγους προληπτικούς. Η τακτική αυτή υπάρχει και σήμερα, αλλά ο Κ. Λαλιώτης επισημαίνει ότι μια τέτοια τακτική θα οδηγούσε τους Αθηναίους σε μιθριδατισμό (εθισμό σε επικίνδυνες ουσίες).
«Οι πρώτες πειραματικές μετρήσεις στο βενζόλιο στην Αθήνα και τη Θεσσαλονίκη έδειξαν μείωση των τιμών κατά 50%», σημείωσε η χημικός Χρ. Τομαζινάκη, σύμβουλος του υπουργού σε θέματα περιβάλλοντος. 
Kαι αυτό γιατί η χώρα μας έχει εφαρμόσει από χρόνια αυστηρότερα όρια στην περιεκτικότητα των καυσίμων σε βενζόλιο (4 έναντι 5% που ίσχυε για την Ε.Ε.) και από τις αρχές του χρόνου την έχει περιορίσει στο 1%.
Οι μετρήσεις του ΠΕΡΠΑ για την ποιότητα του ατμοσφαιρικού αέρα αναμένεται να δοθούν στη δημοσιότητα στα τέλη του μηνός. Σύμφωνα με πληροφορίες, όλες παρουσίαζουν πτωτική τάση ή σταθεροποίηση. 
Αναφέρεται χαρακτηριστικά ότι το 98% των ημερών του χρόνου οι τιμές που καταγράφηκαν στο σύνολο των σταθμών μέτρησης στο λεκανοπέδιο ήταν σε χαμηλά έως και μέτρια επίπεδα. 
 Ο μεγάλος πονοκέφαλος εξακολουθεί να είναι το όζον, το οποίο εμφανίζει τις μεγαλύτερες τιμές στα βόρεια προάστια. Ο ιδιότυπος αυτός ρύπος «χτυπά» κυρίως κατά τους καλοκαιρινούς μήνες και μάλιστα κατά τις μεσημβρινές και τις πρώτες απογευματινές ώρες της ημέρας. 
Το φαινόμενο αποδίδεται στην αυξημένη ηλιοφάνεια, δεδομένου ότι το όζον σχηματίζεται από αυξημένες φωτοχημικές αντιδράσεις, στις οποίες καθοριστικό ρόλο παίζει η ηλιακή ακτινοβολία. Δεν γνωρίζει επίσης από ...πενθήμερο, αφού είναι ο μόνος ρύπος που εμφανίζει αυξημένες συγκεντρώσεις και τα Σαββατοκύριακα.
 Στους «καλοκαιρινούς» ρύπους πρέπει να συμπεριληφθεί και το διοξείδιο του αζώτου, που εμφανίζει αυξημένες τιμές σε περιοχές του κέντρου, με αιχμή το σταθμό της Πατησίων. 
Στη συγκεκριμένη θέση τα 3 τελευταία χρόνια σημειώνονται αυξημένες τιμές μόνο το 2% των ημερών, σε αντίθεση με παλαιότερα χρόνια όταν υπήρχε συστηματική υπέρβαση των ορίων επιφυλακής και λήψης έκτακτων μέτρων. 
Οι μεγαλύτερες τιμές καταγράφονται από τις 10 το πρωί έως τις 12 το μεσημέρι.
 Στους «χειμερινούς» ρύπους περιλαμβάνονται το διοξείδιο του θείου και το μονοξείδιο του άνθρακα, που διατηρούνται γενικά σε χαμηλά επίπεδα. Οι μεγαλύτερες τιμές, πολύ κάτω από τα επιτρεπτά όρια, παρουσιάζονται από 8 έως 10 π.μ. και από 9 έως 11 μ.μ. 
 Λόγω των μέτρων που έχουν ληφθεί από το 1985 για την ποιότητα των καυσίμων, καταγράφονται πολύ χαμηλές τιμές στον μόλυβδο και τα αιωρούμενα σωματίδια. Σταθεροποίηση παρατηρείται τα τελευταία χρόνια και στον καπνό.
 Αξίζει να σημειωθεί ότι οι τιμές της ατμοσφαιρικής ρύπανσης αυξάνονται όταν μειώνεται η ταχύτητα του αέρα. 
Οι μετρήσεις των τελευταίων χρόνων έδειξαν ότι οι εντάσεις έχουν αισθητά ελαττωθεί, ενώ έχουν ενισχυθεί και οι νότιοι άνεμοι που, λόγω της μορφολογίας του λεκανοπεδίου, ευνοούν τις συγκεντρώσεις των ρύπων. 
Ενα ακόμη στοιχείο, σε συνδυασμό με την αύξηση των κυκλοφορούντων Ι.Χ. αλλά και της εντατικότερης χρήσης τους, δείχνει την αποτελεσματικότητα των παρεμβάσεων. 
Ως τις 19 Ιουλίου 2001 η χώρα μας θα πρέπει να έχει θεσπίσει τα νέα αυστηρότερα, σε γενικές γραμμές, όρια επιφυλακής και λήψης έκτακτων μέτρων που περιλαμβάνονται στην 99/30 Οδηγία της Ευρωπαϊκής Ενωσης.
Η Οδηγία θεσπίζει σταδιακή μείωση των ορίων ώς το 2010 για το διοξείδιο του θείου, τα οξείδια του αζώτου, τα αιωρούμενα σωματίδια και το μόλυβδο, ενώ εγκαινιάζει νέα κριτήρια για την εκτίμηση των επιπτώσεων στην ποιότητα του ατμοσφαιρικού αέρα και την ανθρώπινη υγεία.
 Για το διοξείδιο του αζώτου το όριο συναγερμού ορίζεται στα 400 μικρογραμμάρια ανά κυβικό μέτρο αέρα, έναντι 500 που ισχύει σήμερα. Αναφέρεται επίσης ότι οι τιμές αυτές πρέπει να μετρηθούν επί τρεις συνεχείς ώρες σε αντιπροσωπευτικές θέσεις. 
 Αυστηρότερες τιμές, από 400 σε 300 μικρογραμμάρια, καθορίζονται και για τα όρια επιφυλακής. Υπάρχει κλιμάκωση με στόχο ο «πήχυς» να σταθεί στα 200 την 1η Ιανουαρίου του 2010. Ορίζεται σαφώς ότι δεν μπορεί να γίνει ανεκτή υπέρβαση των ορίων πάνω από 18 ημέρες το χρόνο, δείκτης που σήμερα δεν υφίσταται.
 Η μείωση των ορίων για την περίπτωση των αιωρούμενων σωματιδιών πρέπει να επιτευχθεί ώς την 1η Ιανουαρίου του 2005. 
Σήμερα η ανώτερη τιμή έχει οριστεί στα 150 μικρογραμμάρια και η Οδηγία ξεκινά από τα 75 για να φθάσει στα 50 σε μια εξαετία, ενώ ορίζεται σαφώς ότι δεν μπορεί να υπάρχει υπέρβαση για περισσότερες από 35 ημέρες το χρόνο.
 Στο διοξείδιο του θείου η νέα τιμή ορίστηκε στα 125 μικρογραμμάρια σε 24ωρη βάση, με την προϋπόθεση ότι δεν θα υπάρχει υπέρβαση για περισσότερες φορές ανά ημερολογιακό έτος. 
Σήμερα το όριο είναι τα 250 μικρογραμμάρια. Για το ρύπο αυτό διατηρείται η οριακή τιμή των 350 μικρογραμμαρίων ανά ώρα έως τον Ιανουάριο του 2005.
 Οι σημερινές τιμές για το μόλυβδο είναι 2 μικρογραμμάρια σε 24ωρη βάση για ένα έτος. 
Η μείωση για τον πιο επικίνδυνο από τους ρύπους του ατμοσφαιρικού αέρα ξεκινά από ένα μικρογραμμάριο για το τρέχον έτος και κλιμακώνεται στο 0,5 μικρογραμμάριο σε μια πενταετία. Ηδη η E.E. και λίγο νωρίτερα η Ελλάδα έχουν συμμορφωθεί πλήρως στις νέες προδιαγραφές.
«5 Ιουνίου-Ωρα για δράση». Mε αυτό το σύνθημα το υπουργείο ΠΕΧΩΔΕ τιμά την αυριανή Παγκόσμια Ημέρα Περιβάλλοντος και οργανώνει σειρά εκδηλώσεων. 
Μέχρι και αύριο, 11 βιότοποι σε ολόκληρη τη χώρα ανοίγουν τις πύλες τους και «ξεναγούν» τους επισκέπτες στα μυστικά της φύσης. 
Δεκαπέντε σχολεία από όλη τη χώρα συμμετέχουν στο πρόγραμμα «οικολογικά σχολεία» και συγκεντρώνονται στη βίλα Καζούλη, στην Κηφισιά, για να παρουσιάσουν τη δουλειά τους. Στο Γκάζι συνεχίζεται έως αύριο η έκθεση «Οικολογική δόμηση», που θα κλείσει τις πύλες της αύριο το βράδυ με συναυλία του Διονύση Σαββόπουλου.
HΗ UNISEF, σε συνεργασία με το ΙΕΚ ΑΚΜΗ, οργάνωσε διαγωνισμό για την ημέρα περιβάλλοντος, με θέμα τη δημιουργία αφίσας για το περιβάλλον του 2000 και με τη συμμετοχή χιλιάδων μαθητών. 
Το πρώτο βραβείο, που κυκλοφόρησε ήδη σε αφίσα (φωτ.), κέρδισε η Ξένια Παγώνα, μαθήτρια της τρίτης τάξης του ενιαίου λυκείου Αγίων Αναργύρων.
