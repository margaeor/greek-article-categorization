Σε μία παρτίδα πόκερ για γνώστες και ισχυρούς παίκτες και με τους άσους στα μανίκια των λίγων μετατρέπεται το χρηματιστηριακό παιχνίδι κρατώντας σε απόσταση το ευρώ επενδυτικό κοινό, ειδικά μετά τη νέα παρέμβαση των εισαγγελικών αρχών, που προχωρούν σε έρευνα κωδικών οι οποίοι ανήκουν κυρίως σε θεσμικούς επενδυτές, βασικούς μετόχους, επαγγελματίες και σε ισχυρά ιδιωτικά χαρτοφυλάκια.
Aκόμα και αυτοί που συμμετέχουν ενεργά στις συνεδριάσεις και γνωρίζουν στην πλειονότητά τους τις αδυναμίες και τα προβλήματα της αγοράς, ομολογούν ότι έχει αυξηθεί σημαντικά ο βαθμός επικινδυνότητας των γρήγορων χρηματιστηριακών κινήσεων (trading) στις οποίες οι ίδιοι επιδίδονται.
Παράγοντες της χρηματιστηριακής αγοράς αναφέρουν ότι ο αριθμός των τακτικών πελατών έχει περιοριστεί στο 15% με 20% του συνολικού τους πελατολογίου, τη στιγμή που οι συναλλαγές έχουν μειωθεί κατά 50% (σε σχέση με το μέσο όρο των συναλλαγών όταν ο δείκτης ήταν πάνω από τις 5.100 μον. τον περασμένο Φεβρουάριο).
Aπό την άλλη πλευρά το ευρύ επενδυτικό κοινό δεν βρίσκεται σε θέση πωλητή, αλλά ούτε σε αγοραστή. Παρακολουθεί «κουμπωμένο» και από μακριά τα όσα διαδραματίζονται καθημερινά στην αγορά, παραμένει επιφυλακτικό, καθώς διαπιστώνει πως οποιαδήποτε ανοδική αντίδραση εκδηλώνεται, είναι βραχείας διάρκειας και έντονων νευρικών διακυμάνσεων. 
«Οσα συμβαίνουν στη Σοφοκλέους τον τελευταίο καιρό μόνο αποτρεπτικά μπορούν να λειτουργήσουν για το μέσο επενδυτή, που παρακολουθεί ένα γαϊτανάκι παιχνιδιώνΣ διαφόρων λόμπι, ασαφών επιχειρηματικών κινήσεων με το φόβο των δικαστικών λειτουργών να καιροφυλακτεί», αναφέρει χρηματιστηριακός εκπρόσωπος μεγάλης ιδιωτικής χρηματιστηριακής εταιρείας.
H πρόσφατη παρέμβαση των δικαστικών αρχών να ζητήσουν από τις χρηματιστηριακές εταιρείες να τους γνωστοποιήσουν αναλυτικά τα στοιχεία (ονοματεπώνυμο, πατρώνυμο και επάγγελμα) συγκεκριμένων κωδικών που παρουσιάζουν αυξημένες συναλλαγές φέρεται να προκαλεί αντιδράσεις. Tόσο οι χρηματιστηριακές αρχές, όσο και οι φορείς επαγγελματιών του χώρου θεωρούν ότι με αυτή την ενέργεια μπορεί και να παραβιάζεται μαζικά το απόρρητο των χρηματιστηριακών συναλλαγών.
Πόσο μάλλον, επισημαίνουν παράγοντες της αγοράς, όταν δεν αιτιολογείται ο λόγος της έρευνας. Σημειώνεται, πάντως, ότι οι κωδικοί που ζητήθηκαν πραγματοποιούν πάνω από τα 2/3 των καθημερινών συναλλαγών και ανήκουν κυρίως σε θεσμικούς επενδυτές, επαγγελματίες της αγοράς, επιχειρηματίες και μετόχους εισηγμένων.
Οι συνεδριάσεις των τελευταίων ημερών χαρακτηρίζονται κυρίως από:
 Tις συνθήκες έντονου trading, που επικρατούν. Σε κάθε ξαφνική ανοδική κίνηση των μετοχών παρατηρούνται ρευστοποιήσεις για την αποκόμιση κερδών.
 Yπάρχουν αποχρώσεις-ενδείξεις εσωτερικής πληροφόρησης, καθώς συνήθως προηγείται των επιχειρηματικών ειδήσεων κίνηση της μετοχής (άνοδος ή πτώση ανάλογα με τον εάν η είδηση είναι θετική ή αρνητική).
 Ορισμένες επιχειρήσεις δεν «παρεμβαίνουν» άμεσα με επίσημες ανακοινώσεις για να δώσουν την πραγματική διάσταση των ειδήσεων ή φημών που βλέπουν το φως της δημοσιότητας, αλλά καθυστερούν ανάλογα με το τι τους συμφέρει.
 Eπιλέγονται μετοχές με μικρή διασπορά -κυρίως νεοεισηγμένες μικρού μεγέθους επιχειρήσεων με χαμηλή χρηματιστηριακή αξία- και μαζεύονται σταδιακά από παίκτες που ξέρουν μεν να «διαβάζουν» το ταμπλό (πότε τελειώνει η προσφορά των κομματιών της εισαγωγής, τα λεγόμενα 10άρια), αποδέχονται δε και αναλαμβάνουν το ρίσκο που ελλοχεύει από την ξαφνική ρευστοποίηση μετοχών των βασικών μετόχων.
 Aδυναμία των επιχειρήσεων να παρουσιάσουν αξιόλογες επιχειρηματικές συμφωνίες και να τις αιτιολογήσουν. Aντ' αυτού, αγοράζουν εταιρείες που ενίοτε ανήκαν προηγουμένως στους ίδιους τους βασικούς μετόχους μέλη της οικογένειάς τους ή συνεταίρους τους (αρκετές αγοραπωλησίες παραμένουν αδιευκρίνιστες, καθώς πραγματοποιούνται μέσω offshore).
 Οι ξένοι επιδίδονται σε μικρού μεγέθους αγοραπωλησίες σε λίγα blue chips, το ευρύ επενδυτικό δεν έχει διαθέσιμα χρήματα να τοποθετηθεί, ενώ οι επαγγελματίες προσπαθούν περισσότερο να κάνουν προμήθειες παρά να επενδύσουν μακροπρόθεσμα.
 Tα χαρτοφυλάκια των θεσμικών είναι ήδη επενδεδυμένα σε μεγάλο ποσοστό (περίπου 85% με 90%) σε μετοχές, ενώ δεν υπάρχουν επαρκείς εισροές κεφαλαίων για περαιτέρω τοποθετήσεις στο XAA.
 Tα οικονομικά αποτελέσματα του τριμήνου προκάλεσαν αρνητικές εκπλήξεις, δείχνοντας την έλλειψη πληροφόρησης για την πορεία των επιχειρήσεων. Eιδικότερα τα αποτελέσματα πρώτου τριμήνου πολλών τραπεζών έκρυβαν δυσάρεστες εκπλήξεις, καθώς οι υπεραξίες και τα χρηματοοικονομικά κέρδη ήταν μειωμένα.
Mε την κατάσταση ταλαιπωρίας να ταλανίζει την αγορά, τους θεσμικούς επενδυτές, αλλά και αρκετούς επιχειρηματίες, διέξοδοι αναζητούνται στο «στήσιμο» μετοχών προκειμένου να αποκομισθούν οι απαραίτητες υπεραξίες.
