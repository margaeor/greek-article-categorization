Οι αντάρτες των πόλεων, η περιβόητη Οργάνωση Φράξια Κόκκινος Στρατός (RAF) έχει κλείσει προ πολλού τον κύκλο της, το γερμανικό κράτος όμως συνεχίζει να ζει με τον εφιάλτη.
Δεν είναι μόνον ότι παραμένει σε ισχύ η νομοθεσία που με πρόσχημα την τρομοκρατία καταστρατηγεί συνταγματικές ελευθερίες αλλά και η ενασχόληση των αρχών ασφαλείας ακόμη και σήμερα με το φαινόμενο της ένοπλης δράσης. 
Ακόμη γίνονται προσπάθειες να ερμηνευθούν οι αιτίες που οδήγησαν στη δημιουργία του κινήματος, να διερευνηθούν τα γεγονότα που συγκλόνισαν επί τρεις δεκαετίες την κοινωνία της Γερμανίας.
 Eξήντα επτά νεκροί, 230 βαριά τραυματίες και από τις δυο πλευρές, υλικές ζημιές που υπολογίζονται σε πέντε εκατομμύρια μάρκα, δεκάδες εκατομμύρια που ξοδεύτηκαν για το κυνήγι των μελών της οργάνωσης, 31 ληστείες τραπεζών που απέφεραν στη Φράξια Kόκκινος Στρατός επτά εκατομμύρια μάρκα, 104 κατοικίες που χρησιμοποιήθηκαν για κρυσφήγετα, 180 κλεμμένα αυτοκίνητα, αγορές όπλων και εκρηκτικών, δεκάδες πλαστές ταυτότητες.
 Σε έντεκα εκατομμύρια σελίδες, οι αρχές κατέγραψαν καθετί σχετικό με τη Φράξια. 517 μέλη της καταδικάστηκαν για συμμετοχή σε τρομοκρατική οργάνωση και άλλοι 914 πολίτες για απλή συνέργεια.
Aκόμη και η πιο πλήρης παράθεση στοιχείων δεν δίνει ολοκληρωμένη εικόνα για τη σοβαρότερη αντιπαράθεση τους κόλπους της μεταπολεμικής Γερμανίας. Ούτε ασφαλώς για το πόσο βαθιά επηρέασαν με τη δράση τους οι αντάρτες των πόλεων την ζωή της χώρας τους αλλά και ολόκληρης της Eυρώπης.
Οπως κάθε φορά έτσι και τούτες τις μέρες, ο γερμανικός τύπος θυμήθηκε μια από τις θλιβερές επετείους, που αποτέλεσε αφορμή για την ολοκληρωτική σύγκρουση κράτους-τρομοκρατών. Πριν από 25 χρόνια, τέλος Mαΐου του '75, άρχισε η δίκη των ιδρυτικών στελεχών της Φράξιας στις περιβόητες φυλακές Στάμχαϊμ στη Στουτγάρδη:
 Ο Γιαν Καρλ Ράσπε, ο Αντρέας Μπάντερ, η Γκούντρουν Εσλιν και η Ουλρίκε Μάινχοφ συλλαμβάνονται τέσσερα χρόνια μετά την ίδρυση της RAF, καταδικάζονται και οδηγούνται στα ειδικά, παγωμένα, λευκά κελιά όπου «αυτοκτονούν» ο ένας μετά τον άλλο.
 Εκτοτε, γράφει η έγκριτη «Σουντντόιτσε Τσάιτουγκ» η λέξη «Στάμχαϊμ» παραμένει συνώνυμο του υπερθωρακισμένου κράτους, η ανελέητη απάντηση στην τρομοκρατία χάριν της οποίας καταργήθηκαν φιλελεύθερες διατάξεις του νόμου.
Η ίδια εφημερίδα φιλοξενεί πρώτη φορά τις απόψεις ενός από τους κορυφαίους διώκτες της οργάνωσης, του τότε αρχηγού της υπηρεσίας για την καταπολέμηση του εγκλήματος, Χορστ Χέρολντ. 
Ο Χέρολντ, ο άνθρωπος που διέλυσε τη RAF, εκδιώχθηκε από τη θέση του γιατί δεν έψαχνε μόνον τους δράστες αλλά και τις αιτίες των πράξεών τους, κάτι που δεν ήταν επιθυμητό, εκείνα τα ταραγμένα χρόνια, από το κράτος. Eκτοτε, ζει απομονωμένος σ' ένα χωριό της Βαυαρίας ως ο «τελευταίος κρατούμενος της RAF», όπως χαρακτηρίζει τον εαυτό του.
 Σε μια μακροσκελή ανάλυσή του στην ίδια εφημερίδα, ο Χέρολντ επιχειρεί να βγάλει τα διδάγματα του φαινομένου της τρομοκρατίας. «Το κράτος», επισημαίνει, «με τη σκληρή στάση του απέναντι στο φοιτητικό κίνημα του '68, προκάλεσε τη βίαιη αντεκδίκηση που εμφανίστηκε το '71 με τη μορφή της οργάνωσης Φράξια Κόκκινος Στρατός».
 Προχωρεί δε ακόμη περισσότερο, λέγοντας πως η αντιπαράθεση θα ήταν αποτελεσματική και χωρίς τον αντιτρομοκρατικό νόμο, χωρίς να χρειαστεί να θιγούν θεμελιώδη ανθρώπινα δικαιώματα! 
 Kατά την άποψη του Xέρολντ, οι  εκτιμήσεις των αρχών για τα πρόσωπα που συμμετείχαν στην ομάδα ένοπλης δράσης ήταν λανθασμένες. 
«Εψαχναν τις αιτίες στις κοινωνικές τους καταβολές, στο διαταραγμένο τους ψυχισμό, στην επιρροή ναρκωτικών χωρίς ποτέ να λάβουν υπόψη ότι επρόκειτο για νέους ανθρώπους με ηθικές αξίες, που ανήκαν στην πλειοψηφία τους στη μεσαία τάξη.
 »Στα αρχικά της κείμενα, η Ουλρίκε Μάινχοφ μιλούσε για απάνθρωπες συνθήκες στις φυλακές, στην αγορά εργασίας, κ.λπ. και σίγουρα οι απόψεις της αυτές ήταν καθοριστικές για την απόφασή της να περάσει στην παρανομία».
 Σε άλλο σημείο αναφέρει: «Οταν η Μάινχοφ μιλούσε για τη μυρωδιά της σάρκας που αναδύεται από το Αουσβιτς και πλανάται πάνω από τους θεσμούς της ΓερμανίαςΣ, οι περισσότεροι πολίτες θεωρούσαν ότι εξευτελίζει το κράτος δικαίου, για το οποίο ήταν υπερήφανοι. Πολύ αργότερα, η γερμανική κοινωνία αναγνώρισε το μέγεθος του ναζιστικού εγκλήματος όπως περιγράφεται στα κείμενα της Μάινχοφ, αν διαβαστούν σήμερα». 
 Ο διώκτης της Μάινχοφ δεν δικαιώνει ασφαλώς την ένοπλη δράση της, αναγνωρίζει όμως πως τα κείμενά της είχαν προφητική σημασία.
«Ακόμη και θολά, τα αρχικά κείμενα της Mάινχοφ»,  καταλήγει, «περιγράφουν και τους κινδύνους του μέλλοντος, τους οποίους βλέπουμε σήμερα να γίνονται πραγματικότητα. Κάποιες απαισιόδοξες εικόνες της κοινωνίας του μέλλοντος που κατέγραψε δεν διαφέρουν πολύ από τις συνέπειες που βλέπουμε να έχει σήμερα η παγκοσμιοποίηση της οικονομίας».
