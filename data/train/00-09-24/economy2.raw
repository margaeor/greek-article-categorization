Περιθώριο αντοχής τεσσάρων μηνών «δίνουν» στελέχη του οικονομικού επιτελείου στην οικονομική πολιτική, αν συνεχιστούν οι πιέσεις στις διεθνείς τιμές του πετρελαίου. Και προχωρούν σε καταγραφή των επιπτώσεων σε όλους τους τομείς της οικονομίας, καταστρώνοντας παράλληλα σενάρια δράσης, για κάθε ενδεχόμενο. 
Η κυβέρνηση σχεδιάζει ήδη την ανάληψη δράσης σε δύο εκ διαμέτρου αντίθετες κατευθύνσεις: τη μεγαλύτερη δυνατή συγκράτηση των μισθολογικών αυξήσεων για να περιοριστεί το κόστος παραγωγής. Παράλληλα εξετάζει ενίσχυση των χαμηλών εισοδηματικά κλιμακίων, ώστε να «χρυσωθεί το χάπι» αλλά και να περιοριστούν οι κοινωνικές αντιδράσεις.
Το εύρος των επεμβάσεων θα εξαρτηθεί από την πορεία των ενεργειακών τιμών. Ο ΟΟΣΑ δεν είναι και πολύ αισιόδοξος στις εκτιμήσεις του για το μέλλον: Αναμένει ανεπαίσθητη μόνο αύξηση της προσφοράς πετρελαίου στα κράτη του ΟΟΣΑ το 2001- από τα 22,2 εκατ. βαρέλια την ημέρα το 2000, στα 22,6 το 2001. Το ίδιο διάστημα εκτιμά ότι η ζήτηση θα αυξηθεί πολύ περισσότερο, από τα 47,9 στα 48,8 εκατ. βαρέλια ημερησίως.
Στα προβλήματα που δημιουργεί το πετρέλαιο προστίθεται η σημαντική ενίσχυση του δολαρίου έναντι της δραχμής. Η διολίσθιση του εθνικού μας νομίσματος συνδέεται με την υποχώρηση του ευρώ έναντι του δολαρίου, αφού το δεύτερο είναι το «νόμισμα συναλλαγών» του πετρελαίου και άρα ευνοείται. 
Ευνοείται όμως και διότι οι ΗΠΑ είναι πετρελαιοπαραγωγός χώρα με υψηλό κόστος παραγωγής υπό κανονικές συνθήκες, όχι όμως και σε περιόδους σαν αυτή που ζει η παγκόσμια οικονομία τους τελευταίους μήνες. 
Ετσι, θεωρείται βεβαία η διατήρηση της δυναμικής του δολαρίου, όσον καιρό η τιμή του πετρελαίου παραμένει σε υψηλά επίπεδα, με πρόσθετες δυσμενείς επιπτώσεις στην ελληνική οικονομία.
Οι επιδράσεις της εκτόξευσης των τιμών του μαύρου χρυσού ήδη κάνουν έντονη την εμφάνισή τους σε όλα τα μεγέθη της οικονομίας, με έμφαση στο ΑΕΠ, στο χρέος, στο κόστος παραγωγής και στην κερδοφορία των επιχειρήσεων:
n Και το Σεπτέμβριο αναμένεται άνοδος στον πληθωρισμό. Η επίδραση στον δείκτη από το πετρέλαιο εκτιμάται περί το 0,2% μήνα με μήνα. Ομως, σε αυτή, όπως εξηγούν αρμόδια στελέχη του ΥΠΕΘΟ, πρέπει να προστεθεί και μία ισόποση «τεχνική» επίπτωση. Τα αντιπληθωριστικά μέτρα του Αυγούστου του 1999 ολοκλήρωσαν την ευεργετική τους δράση τον προηγούμενο μήνα και πλέον εκτιμάται ότι θα έχουν αντίστροφη επίπτωση στον δείκτη, της τάξης του 0,1%-0,2%. Με άλλα λόγια, συνεπάγονται αύξηση του πληθωρισμού -μόνο από τους δύο αυτούς λόγους- στο 3,3% με 3,4%. 
n Ο υπουργός Εθνικής Οικονομίας, ήδη την προηγούμενη Τρίτη, αναφέρθηκε στην επίδραση στο ρυθμό ανάπτυξης. Ο στόχος που είχε τεθεί μέχρι πρότινος αναφερόταν σε 4,1% αύξηση του ΑΕΠ το 2000 και 5% το 2001. Πλέον, το εύρος της επιβράδυνσης του θα εξαρτηθεί από τη διάρκεια της κρίσης στις τιμές του πετρελαίου, αφού αυτές μεταφράζονται σε αύξηση του κόστους παραγωγής. Πάντως, το ΔΝΤ προσδιορίζει τον ρυθμό ανάπτυξης της Ελλάδας στο 3,48% φέτος και στο 3,91% το 2001. 
n Το χρέος θεωρείται δεδομένο πλέον ότι θα επηρεαστεί. Το θέμα είναι πόσο. 
Στόχος της κυβέρνησης είναι να περιοριστεί όσο το δυνατό περισσότερο η ανησυχία στην αγορά ώστε να μην υπάρξουν έντονες ανατιμητικές προσδοκίες. Οπως χαρακτηριστικά έλεγε στέλεχος του υπουργείου Ανάπτυξης, «διαφορετικά χαθήκαμε», αφού σε αυτή την περίπτωση θα υπάρξει μεγάλη αύξηση του κόστους παραγωγής. 
Δύο «όπλα» άμυνας έχει στα χέρια της η ελληνική οικονομία, που αντισταθμίζουν τον υψηλό βαθμό «ευαισθησίας» της, που προκύπτει από τη «ρηχή» οικονομία και την ακαμψία των αγορών: τη μείωση των επιτοκίων και το εύρος της εξάρτησής της από το εξωτερικό για ενέργεια:
Ενώ στους «11» τα επιτόκια πρέπει να αυξηθούν ώστε να αντιμετωπιστεί η κρίση και να στηριχθεί το ευρώ έναντι του δολαρίου, στην Ελλάδα θα μειωθούν, έστω και λιγότερο, ενόψει της ένταξης το 2001 στη ζώνη του ευρώ, με θετικά αποτελέσματα στον ρυθμό ανάπτυξης.
Με την εξαίρεση των κρατών-μελών με πυρηνικές εγκαταστάσεις, η ενεργειακή εξάρτηση της Ελλάδας είναι χαμηλότερη από τις άλλες χώρες της Ευρωπαϊκής Ενωσης. Οι εισαγωγές ενέργειας φτάνουν στο 62% των συνολικών αναγκών της χώρας, σύμφωνα με στοιχεία της Παγκόσμιας Τράπεζας.
Τα ποσοστά εξάρτησης στις «ασθενείς» ευρωπαϊκές οικονομίες διαμορφώνονται στο 89% στην Πορτογαλία, στο 82% στην Ιταλία, στο 77% στην Ιρλανδία και στο 71% στην Ισπανία.
Είναι χαρακτηριστικό ότι ένα βαρέλι πετρελαίου υπολογίζεται ότι στην Ελλάδα ισοδυναμεί με 5,7 «διεθνή δολάρια» (έτσι ορίζει η Παγκόσμια Τράπεζα ένα διεθνές νόμισμα, σταθμισμένο για λόγους συγκρισιμότητας με βάση την αγοραστική δύναμη κάθε χώρας). Στην Ιταλία λοιπόν το ένα βαρέλι αξίζει αντίστοιχα 7,3 «δολάρια», στην Πορτογαλία 7,1 στην Ιρλανδία 6 και στην Ισπανία 5,9 «δολάρια».
Tο ευρώ να χάνει διαρκώς έδαφος, αλλα παρ' όλα αυτά η δραχμή είναι η... ακριβή. Στην εκτίμηση αυτή καταλήγει πρόσφατη μελέτη της Γενικής Διεύθυνσης Οικονομικών και Δημοσιονομικών Yποθέσεων της Ευρωπαϊκής Επιτροπής, που δημοσιοποιήθηκε τρεις μόλις μήνες από την ημέρα ένταξης της δραχμής στη ζώνη του ευρώ.
Η έκθεση με τίτλο «Εκτιμήσεις Συναλλαγματικών Ισοτιμιών Πραγματικής Ισορροπίας» δημοσιοποιήθηκε στις αρχές του μήνα και επισημαίνει στην ουσία τις διαρθρωτικές ανεπάρκειες των ευρωπαϊκών οικονομιών και τον τρόπο που αυτές αντανακλώνται στις συναλλαγματικές ισοτιμίες.
Για την Ελλάδα και την Πορτογαλία οι παρατηρήσεις είναι ιδιαίτερα σοβαρές, καθώς αμφισβητούν τις υπάρχουσες αγοραίες ισοτιμίες ως υπερτιμημένες σε σχέση με τις οικονομίες που τις υποστηρίζουν.
Η έκθεση σε καμία περίπτωση δεν θέτει θέμα αλλαγής των κεντρικών ισοτιμιών έναντι του ευρώ ούτε ακόμα και για την Ελλάδα, της οποίας το νόμισμα δεν έχει ενταχθεί αλλα πρόκειται να γίνει μέλος της ευρωζώνης σε τρεις μήνες.
Αντίθετα, έμμεσα υποδεικνύεται ότι η ελληνική οικονομία, έχοντας δεδομένη τη σταθερότητα της ισοτιμίας ένταξης στις 340,7 δρχ./ευρώ κινδυνεύει να έχει σοβαρές συνέπειες αμέσως μετά την εισοδό της στην ευρωζώνη, τόσο στους ρυθμούς ανάπτυξης όσο και στην ανεργία, αν δεν προχωρήσει σε διαρθρωτικές αλλαγές άμεσα.
Σε ερώτηση της «Οικονομίας» στην Ευρωπαϊκή Κεντρική Τράπεζα για τις εκτιμήσεις αυτές, αρμόδιο στέλεχος δήλωσε άγνοια της συγκεκριμένης μελέτης αλλά, εκφράζοντας την άποψη της ΕΚΤ, πρόσθεσε ότι αν οι εκτιμήσεις αυτές είναι ακριβείς θα υπάρξουν σοβαρές επιπτώσεις στην οικονομία αν δεν προωθηθούν άμεσα διαρθρωτικές αλλαγές.
H υπερτίμηση του νομίσματος θα έχει ως αποτέλεσμα τη μεγάλη αύξηση των εισαγωγών, την πτώση των εξαγωγών, με αποτέλεσμα τη μείωση του προβλεπόμενου ρυθμού αύξησης του ΑΕΠ και σημαντική αύξηση της ανεργίας. Παρατήρησε όμως ότι πριν από έξι μήνες, όταν αποφασίσθηκε η ένταξη της δραχμής στο ευρώ και ορίσθηκε στη συνέχεια το επίπεδο της κεντρικής ισοτιμίας στις 340,7 δρχ./ευρώ δεν είχε διαπιστωθεί σημαντική απόκλιση εκτιμήσεων όσον αφορά το επίπεδο ισορροπίας της συναλλαγματικής ισοτιμίας. 
Σε ανάλογο ερώτημα της «Οικονομίας» στο γραφείο του αρμόδιου για τα θέματα νομισματικής πολιτικής στην Ε.Ε., επιτρόπου κ. Π. Σόλμπες, η απάντηση ήταν ότι πράγματι υπάρχει η σχετική μελέτη η οποία πρόσφατα δημοσιεύθηκε και η οποία διαπιστώνει μια υπερτίμηση στη συναλλαγματική ισοτιμία της δραχμής, η οποία συνδέεται με τις καθυστερήσεις στις διαρθρωτικές παρεμβάσεις στην οικονομία. 
Η Κομισιόν στη μελέτη αυτή συγκρίνει τη θέση της Ελλάδας με αυτή της Πορτογαλίας, ως λιγότερο ανεπτυγμένων χωρών της Ε.Ε., επισημαίνοντας ότι και οι δύο έχουν σημαντικά υπερτιμημένες συναλλαγματικές ισοτιμίες.
H έκθεση αναφέρει ότι «Στην Ελλάδα, η πραγματική συναλλαγματική ισοτιμία ισορροπίαςΣ (αυτή που εξασφαλίζει ισορροπία στην οικονομία, σε σχέση με το ισοζύγιο τρεχουσών συναλλαγών, την απασχόληση και τη σταθερότητα των τιμών) είχε πτωτική τάση την περίοδο 1980-1999. Η πραγματική ισοτιμία της δραχμής στο τέλος του 1999 εμφανίζεται υπερτιμημένη κατά 30% περίπου σύμφωνα με τα δεδομένα στοιχεία του τρίτου τριμήνου του 1999».
Επισημαίνεται ότι έκτοτε η δραχμή έχει υποτιμηθεί κατά 2% περίπου έναντι του ευρώ και κατά 5% περίπου έναντι του συνόλου των νομισμάτων. Αν λάβουμε υπ' όψιν μας ότι στο «καλάθι» των νομισμάτων με βάση το οποίο σταθμίσθηκε η εξωτερική αξία της δραχμής, το ευρώ συμμετέχει κατά 74% έναντι μόλις 6% του δολαρίου και 5% του γεν, η αποδιδόμενη στη δραχμή υπερτίμηση έχει μειωθεί στο 23%-24% περίπου από το τρίτο τρίμηνο του 1999 στο τρίτο τρίμηνο του 2000.
Οι πρόσφατες οικονομικές επιδόσεις της Ελλάδας, ως χώρας που επιδιώκει τη σύγκλιση, ήταν σίγουρα λιγότερο εντυπωσιακές από ό,τι οι επιδόσεις των υπολοίπων λιγότερο ανεπτυγμένων κρατών της Ευρωπαϊκής Ενωσης, σημειώνεται στην έκθεση.
«Η ελληνική οικονομία χαρακτηρίζεται από ουσιαστικές διαρθρωτικές ανεπάρκειες και πιθανότατα από υψηλό NAIRU (επίπεδο ανεργίας που δεν προκαλεί πληθωριστικές πιέσεις -η Κομισιόν εκτιμά ότι μείωση της ανεργίας στην Eλλάδα κάτω από το 10% περίπου συνεπάγεται αύξηση του πληθωρισμού).
Οι διαρθρωτικές μεταρρυθμίσεις και υψηλότερη απασχόληση στο απώτερο μέλλον προϋποθέτουν, μία χαμηλότερη συναλλαγματική ισοτιμία ισορροπίας».
«Οι εκτιμήσεις μας», αναφέρεται στο κείμενο της έκθεσης, «δείχνουν ότι η δραχμή είναι υπερτιμημένη, ακόμη και αν το εκτιμώμενο μέγεθος της απόκλισης τίθεται υπό αμφισβήτηση. Μία συνέχιση της παρούσας ανατιμητικής τάσης μπορεί να οδηγήσει σε ασταθή ανάπτυξη της εξωτερικής θέσης της χώρας σε μεσοπρόθεσμη βάση». 
