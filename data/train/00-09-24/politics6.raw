Η«επόμενη μέρα» στη Γιουγκοσλαβία είναι σημαντική και άγνωστη για όλους. Από τα αποτελέσματα που θα ανακοινώσει ο Σλόμπονταν Μιλόσεβιτς απόψε το βράδυ, θα εξαρτηθεί η τύχη της ίδιας της Γιουγκοσλαβίας οι σχέσεις της Σερβίας με το Mαυροβούνιο, η τύχη του Κοσσόβου, η στάση της Ε.Ε. και των ΗΠΑ απέναντι στο Bελιγράδι και ειδικότερα οι σχέσεις της Αθήνας με τη Γιουγκλοσλαβία.
Το πρόσφατο ταξίδι Γ. Παπανδρέου έφερε στο προσκήνιο τις προβληματικές σχέσεις με την κυβέρνηση Μιλόσεβιτς και τη διάθεση επιλεκτικής προσέγγισης με τη σερβική αντιπολίτευση, που αποτελούσε και τον αρχικό στόχο της ελληνικής επίσκεψη και που είχε τη σύμφωνη γνώμη και της αμερικανικής κυβέρνησης . 
Οι δύσκολες αυτές σχέσεις δεν φαίνεται ότι θα εξομαλυνθούν εύκολα και μετά το αποτέλεσμα των εκλογών στη Γιουγκοσλαβία. Η επόμενη ημέρα, όπως και αν ξημερώσει, είναι προβληματική για την Αθήνα, που θα κληθεί σε ελάχιστο χρονικό διάστημα να προσαρμοστεί στις νέες συνθήκες και να εκφράσει τη νέα πολιτική της.
Η Αθήνα έχει διαταράξει τις σχέσεις της με την κυβέρνηση Μιλόσεβιτς και κατ' επέκταση και με το Σοσιαλιστικό Κόμμα. Ανεξαρτήτως της τύχης του Σλ. Μιλόσεβιτς στις εκλογές, κανείς δεν μπορεί να υποστηρίξει ότι το Σ. K. θα «εξαφανιστεί» μαζί με τον τωρινό πρόεδρο και πολύ περισσότερο θα «παραδώσει» με χαρά τους μηχανισμούς που ελέγχει...
Από την άλλη πλευρά, είναι αμφίβολο αν μετά τις εκλογές, ανεξαρτήτως αποτελέσματος και πάλι, η αντιπολίτευση θα παραμείνει πιστή στον κ. Κοστουνίτσα , που δεν διαθέτει ο ίδιος κομματικό ή άλλο μηχανισμό στα χέρια του. Το λιγότερο, δηλαδή, η ελληνική κυβέρνηση θα συναντήσει στις σχέσεις της με τη Γιουγκοσλαβία ένα κενό, για αρκετό χρονικό διάστημα ή μια μάλλον εχθρική διάθεση αν επανεκλεγεί ο κ. Μιλόσεβιτς. 
Από την «επόμενη ημέρα» για τη Γιουγκοσλαβία η ελληνική κυβέρνηση θα περιορίσει το ρόλο της στους κόλπους της Ε.Ε., ακολουθώντας μάλιστα το «κύριο ρεύμα». Αν οι ευρωπαίοι εταίροι (κυρίως η Γαλλία, η Γερμανία και η Ιταλία) δηλώνουν έτοιμοι να επαναξετάσουν την πολιτική των κυρώσεων απέναντι στη Γιουγκοσλαβία, αυτό θα το πράξουν σε ευθεία συνάρτηση με τα συμφέροντά τους και όχι γιατί η Αθήνα εμμένει στην αναποτελεσματικότητα της πολιτικής κυρώσεων .
Αν η Ευρώπη καλύψει ενδεχόμενη αντίδραση της αντιπολίτευσης στα αποτελέσματα των εκλογών και η κατάσταση οδηγηθεί στα άκρα, η Αθήνα πολύ δύσκολα θα μπορέσει να αντιταχθεί σε μια τέτοια πολιτική και φυσικά, πολύ δύσκολα θα γίνεται πιστευτή, όταν θα αναφέρεται στην ανάγκη ειρήνευσης και ασφάλειας στην περιοχή.
