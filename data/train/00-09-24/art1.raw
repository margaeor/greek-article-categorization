«Αιρετικός». Πολύ καιρό είχαμε να δούμε τυπωμένη αυτή τη λέξη στις εφημερίδες. Μέχρι που έφυγε ο Βασίλης Ραφαηλίδης. Κι ήταν τόση η κατάχρηση που της έγινε, ώστε κάποιοι αναρωτήθηκαν: Yπάρχει πράγματι το είδος στις μέρες μας; Και ποιος μπορεί να θεωρείται σήμερα αιρετικός; 
Τίποτε δυσκολότερο από το να βρεθεί σαφής ορισμός. Οι αιρετικοί ανθούν όταν υπάρχει μια επίσημη «εκκλησία». Ολες οι σταυροφορίες όμως που γίνονται σήμερα την πολυφωνία επικαλούνται. Τον πλουραλισμό των απόψεων και τον πολυθεϊσμό των αξιών. Κι όλες οι αντισυμβατικές συμπεριφορές έχουν πλέον τίτλο νομιμότητας. 
Ποιος είναι λοιπόν αιρετικός; Εκείνος που πάει κόντρα στον κόσμο του θεάματος και της άκρατης εμπορευματοποίησης, ζώντας στο περιθώριο και παράγοντας έργο δημιουργικό; Ή εκείνος που κινείται στο δημόσιο χώρο ως ενοχλητική αλογόμυγα, επισύροντας ταυτόχρονα μίση και σεβασμό; Μήπως είναι αυτός που, σε πείσμα μιας εποχής όπου καθετί καινούριο εκθειάζεται, στρέφεται στην παράδοση; Εκείνος που κοιτάζει καχύποπτα τον ελληνικού τύπου εκσυγχρονισμό; 
Δεν τελειώνουν τα ερωτήματα. Γιατί, όσο κι αν έχουν χάσει πια την αξία τους έννοιες όπως «προοδευτικός» και «συντηρητικός», «δεξιός» και «αριστερός», «περιθώριο» και «κατεστημένο», κάπου βαθιά στη συνείδησή μας αιρετικός είναι εκείνος που συγκρούεται με την εξουσία. Την εξουσία της πολιτικής αλλά και την, κατ' εξοχήν σημερινή, του χρήματος.
«Money, money!» επαναλάμβανε διαρκώς τις προάλλες ο Μίμης Ανδρουλάκης, στην πρώτη του ραδιοφωνική εκπομπή μετά τις διακοπές. «Αυτό μας κυβερνάει!» σάρκαζε. Πόσο αιρετικός είναι ένας πρώην βουλευτής του ΚΚΕ που υπερασπίζεται σήμερα τη δυναμική της ελεύθερης αγοράς, ένας συγγραφέας που εγκλωβίστηκε μεν σε δικαστικό κυκεώνα αλλά είδε και τις πωλήσεις του «ΜV» να εκτινάσσονται στα ύψη; 
Την ίδια στιγμή που επιμένει «Πρέπει να προκαλούμε!», ο Μίμης Ανδρουλάκης παραδέχεται ότι «η κοινωνία δεν μπορεί πια να εκπλαγεί με τίποτε. Δεν υφίσταται κανένα ευδιάκριτο αιρετικό ρεύμα. Τα πάντα απορροφώνται. Ιδίως η πολιτική, που υποχωρεί κάτω από το κύμα της παγκοσμιοποιημένης αγοράς. Αλλά τι να κάνουμε; Να φέρουμε πίσω τη χούντα και το Βιετνάμ; Οι άνθρωποι περνούν καλύτερα τώρα». 
nΟι παλιοί φαν του Στάθη Τσαγκαρουσιάνου δυσκολεύονται ν' αναγνωρίσουν στον επικεφαλής του «Symbol», εκείνον που εξέφραζε κάποτε τα άγχη τους μέσα από κείμενα γεμάτα οξυδέρκεια, ευαισθησία και ισχυρές δόσεις δηλητηρίου. «Μια συναισθηματική γκρίνια ήταν» λέει τώρα, «που δεν την νοσταλγώ διόλου. Μια γλυκιά τρέλα. Αυτά που έγραφα στην Κ.Ε.Σ, τα έγραφα για να μην σκάσω. Κανείς δεν θέλει αιρετικές φωνές σήμερα. Δεν τις χρειαζόμαστε. Να περάσουμε καλά θέλουμε, να μην νιώθουμε losers».
Καμία αντίρρηση. Ποιος φυλακίζεται για τις ιδέες του; Ποιος εξορίζεται; Ποιος είναι φιμωμένος, ανήμπορος να βρει βήμα για να εκφραστεί; To μόνο στρατόπεδο που θέλουμε ν' αποφύγουμε, είναι αυτό των χαμένων και αποτυχημένων. Ο αιρετικός του 2001, φαίνεται στο Μίμη Ανδρουλάκη «σαν ένας Παλαιός των Ημερών, κουρασμένος και κορεσμένος. Δεν κινδυνεύει ούτε από το το κώνειο, ούτε από τον διά της πυράς θάνατο, αλλά από το να γίνει κιμάς στον μύλο της εκρηκτικής επικοινωνίας που αναπαράγει την ομοιομορφία και τη σύμβαση, αλλά χρειάζεται τη διαφορά και την αίρεση, κάνοντας δυσδιάκριτα τα όρια ανάμεσά τους». 
Τελικά, ίσως αιρετικός είναι εκείνος που καταφέρνει να σοκάρει ακόμα και τη μειοψηφία από την οποία προέρχεται. Τέτοιος ήταν κι ο Βασίλης Ραφαηλίδης. Ενας μαρξιστής ώς το μεδούλι, «υπέρμαχος μιας διαρκούς επανάστασης», ένας άνθρωπος με τεράστια κουλτούρα, ο οποίος δάνειζε τα τελευταία χρόνια πλουσιοπάροχα το κύρος του σε εκπομπές που αρέσκονταν να σκανδαλολογούν με τ' άπλυτα του Κορκολή...
nΓια το Γιώργο Βέλτσο, ο Ραφαηλίδης υπήρξε πάνω απ' όλα γραφιάς. «Δηλαδή μόρτης. Τυμβωρύχος αυτού του κενοτάφιου γεμάτου μπάζα και σκατά που είναι η πολιτιστική ζωή και το σύστημα. Το σύστημα που τον έθρεψε και τον πέθανε. Παροξυνόμενη στα όρια της παρωδίας, η γραφή του έχει μεγαλύτερη αξία από τις κοινοτοπίες των καθηγητών στα κυριακάτικα φύλλα που αρθρογραφούν χωρίς να θίγουν τίποτα». 
nΟμως κι ο Γιώργος Βότσης, τον γραφιά Ραφαηλίδη προτιμούσε και όχι «τον προβοκάτορα που προσέθετε με τον δικό του χρωστήρα κάτι στο τηλεοπτικό θέαμα». Δημοσιογράφος-έμβλημα για την μεταπολιτευτική γενιά, ο Γιώργος Βότσης αμφισβητεί τον όρο «αιρετικός» για όλους εκείνους που τους έχει κολλήσει η ετικέτα, του εαυτού του συμπεριλαμβανομένου. 
Προδικτατορικά, συνυπήρχε στη δημοσιογραφική ομάδα της «Δημοκρατικής Αλλαγής», μαζί με το Ραφαηλίδη, το Θόδωρο Αγγελόπουλο, το Διονύση Σαββόπουλο, την Τώνια Μαρκετάκη, το Δήμο Σκουλάκη, το Δημήτρη Γκιώνη κ.ά. «Ολοι τους», θυμάται, «είχαν λίγο πολύ ελεύθερη φωνή. Στο χώρο της παραδοσιακής αριστεράς εθεωρούντο αμφισβητίες, και ορισμένοι μάλιστα αντικομφορμιστές ως προς τον τρόπο ζωής τους. Οχι όμως και αιρετικοί! Στην εποχή της επικοινωνιακής επανάστασης, φτάσαμε να θεωρούμε αιρετική την αυτονοήτως δεοντολογική γραφή και συμπεριφορά των επαγγελματιών γραφιάδων...» 
Αν ο Στάθης Τσαγκαρουσιάνος επιμένει πως «δεν υπάρχει ούτε ένας έλληνας δημοσιογράφος που να δυναμιτίζει το σύστημα», ο Γιώργος Βότσης αποδίδει εύσημα -«επειδή κάνουν σωστά τη δουλειά τους»- σε συναδέλφους του όπως ο Περικλής Κοροβέσης, ο Πέτρος Μανταίος, ο Γιώργος Σταματόπουλος, η Πόπη Διαμαντάκου, ο Παντελής Μπουκάλας, ο Αντώνης Καρκαγιάννης, ο Θύμιος Παπανικολάου, ο Κωστής Παπαγιώργης και «περιέργως ο Στάθης. Και λέω περιέργως, επειδή δουλεύει στο περιβόητο Συγκρότημα, που δεν επιτρέπει τις εξαιρέσεις».
Οι διαφορετικές φωνές ανθούν στον τύπο. Ο... πανούργος καπιταλισμός υπακούει στη λογική της αγοράς. Και η αγορά θέλει άλλοθι, επειδή κανένα ακροατήριο δεν είναι απολύτως ομοιογενές. Ο χώρος έκφρασης σε επιφυλλιδογράφους με άλλη άποψη από την επίσημη, δεν προσφέρεται δωρεάν. Η απήχηση των απόψεών τους σε μια μερίδα αναγνωστών, είναι το αντάλλαγμα. 
Μέσα στη γενικότερη σύγχυση, πιθανότατα ν' αντιλαμβανόμαστε ως αιρετικούς, ανθρώπους βγαλμένους από τα σπλάχνα του συστήματος, που έχουν όμως το θάρρος της γνώμης τους, ή παλιούς αριστερούς που έχουν καθηλωθεί συγκινησιακά σε ηρωικές φάσεις της ζωής τους, ανήμποροι να αμφισβητήσουν τους μύθους της νεότητάς τους. Αν όμως κάθε διαφορετική φωνή θεωρηθεί αιρετική, τότε σίγουρα «θα τρίζουν τα κόκαλα του Νικόλα του Ασιμου και θα καγχάζει ένας Θωμάς Γκόρπας -και του λείπουν και τα δόντια..- ένας Ρένος Αποστολίδης, ένας Ηλίας Πετρόπουλος...», υποστηρίζει ο Γιώργος Βότσης.
nΟ Ηλίας Πετρόπουλος ήταν ο πρώτος Ελληνας που επιδίωξε ν' αποκτήσει ταυτότητα αθέου, πριν από τριάντα χρόνια. «Εδωσα μάχη επτά μηνών, επί χούντας, και τελικά την απέκτησα. Σήμερα όλοι βρίζουν τον Χριστόδουλο. Ο παπάς, το παπαδαριό θα υποστηρίξει. Κι όμως είναι το μόνο πρόσωπο της εξουσίας που τα βάζει με την κυβέρνηση!». 
Αιρετικός κι ο Χριστόδουλος, λοιπόν; «Με τίποτα!» αντιδρά ο Γιώργος Βότσης. «Οι ανταγωνισμοί ανάμεσα σε εξουσιαστικούς μηχανισμούς δεν γεννάνε αιρετικούς. Κατ' εξοχήν αιρετικός, καίτοι ορθόδοξος, είναι ο Κώστας Ζουράρις. Μπορεί με τις υπερβολές του να γίνεται και γραφικός, αλλά το ένα δεν αναιρεί το άλλο».  Πάνε αρκετά χρόνια, επίσης, από τότε που ο Ηλίας Πετρόπουλος είχε πει πως, όταν δει τη λέξη «κώλος» στην «Καθημερινή», τότε πράγματι κάτι θα 'χει αλλάξει στην Ελλάδα. «Δεν την είδα τυπωμένη ακόμα! Πώς ν' αναδειχτούν αιρετικές φωνές σ' ένα σύστημα τόσο συντηρητικό;» αναρωτιέται. Αιρετικός για κείνον είναι ο αναρχικός. Αυτός που αντιδρά «σε κάθε διδασκαλία προερχόμενη από το κράτος, το στρατό, τη λεγόμενη Δικαιοσύνη, την Εκκλησία ή τ' αντιδραστικά πανεπιστήμια».
Ο Ηλίας Πετρόπουλος είναι πεπεισμένος ότι υπάρχουν πολλοί λόγοι για να είναι κανείς αιρετικός σήμερα. «Διαβάστε Ηράκλειτο», μας προτρέπει, «και θα καταλάβετε. Και θυμηθείτε τι έπαθε ο Μεγαλέξανδρος από το Διογένη τον Κυνικό και από τους γυμνοσοφιστές της Ιουδείας. Ο αναρχικός παραμένει ζωντανός εφ' όσον διατηρεί το ρομαντισμό του». 
nΠόσο ρομαντικός είναι άραγε ο Γιώργος Βέλτσος; Πανεπιστημιακός, με πρόσβαση στα έντυπα και ηλεκτρονικά ΜΜΕ, φίλος και ομοτράπεζος του πρωθυπουργού, γι' άλλους σπουδαίος διανοούμενος, και γι' άλλους σκοπίμως ακατανόητος και ελαφρός, έχει πλήρη συνείδηση του φαύλου κύκλου μέσα στον οποίο κινείται. «Είμαι εξουσία!» παραδέχεται, αλλά επιδιώκει ταυτόχρονα να γίνεται ενοχλητικός. Οχι δρώντας -«αν δρούσα θα 'πρεπε να με κλείσουν φυλακή»- αλλά γράφοντας. 
«Γράφω» γι' αυτόν σημαίνει «ονομάζω το σύστημα. Ονομάζω τον αντίπαλο. Παίρνω το ρίσκο της ονομασίας. Το κάνω στα ΝέαΣ υφιστάμενος τις συνέπειες. Αλλά και πάλι δεν είναι συνέπειες... Γιατί ονοματίζοντας, είτε διαφημίζεις αυτόν που δυσφημείς, είτε απλούστατα διαφημίζεις τον εαυτό σου. Θυμάμαι στη Μεταπολίτευση την ανιδιοτέλειαΣ μεταξύ εκδοτών και δημοσιογράφων. Χαρακτηριστική περίπτωση, η δεξαμενή του περιοδικού ΑντίΣ. Κι όμως, αυτή η ανιδιοτέλεια προετοίμασε τους αρθρογράφους για τις σημερινές αδρές αμοιβές τους ή τις ένδοξες θέσεις τους».
nΟ Γιώργος Βότσης δεν συγκαταλέγεται στους παραπάνω. Εδώ και καιρό, βέβαια, έχει εναντιωθεί στο αιματηρό παιχνίδι των τρομοκρατών, αλλά ποτέ δεν εξαργύρωσε τη στάση του με θεαματικές μεταγραφές ή θέσεις εξουσίας στον κρατικό μηχανισμό. Κάποιοι ισχυρίζονται ότι τα κείμενά του δεν αποτελούν πια σημείο αναφοράς. Ο ίδιος, ωστόσο, θεωρεί ότι σήμερα είναι πιο επιθετικός από παλιότερα. «Τα ακροατήρια άλλαξαν και το αναγνωστικό κοινό. Και οφείλω να ομολογήσω την αδυναμία μου να επικοινωνήσω με τις νεότερες γενιές. Ακόμη και με τις κόρες μου, που δεν με διαβάζουν. Εμείς ποτέ δεν απευθυνθήκαμε στα μεγάλα πλήθη. Γίναμε γνωστοί σε εποχές όπου υπήρχαν πραγματικά κοινωνικά κινήματα. Είναι φυσιολογικό να μην μετράμε το ίδιο στην κοινωνία της αφασίας και της γκλαμουριάς».
nΣύμφωνα με το Μίμη Ανδρουλάκη, πάντως, η νοσταλγία για τα αιρετικά πνεύματα του '60 πρέπει να ξεπεραστεί. «Ούτε και τότε υπήρχε αθωότητα. Το 'χει η μοίρα του αιρετικού: εκείνος που προαναγγέλλει το νέο, γίνεται αργότερο μέρος του και καταλήγει συμβατικός». 
Σε μια εποχή όπου ούτε αιρέσεις υπάρχουν πια, ούτε πένες («υπάρχουν κομπιούτερ και χάκερ, πειρατές»), ο Γιώργος Βέλτσος αντιλαμβάνεται τον όρο «αιρετικές πένες» ως σχήμα λόγου. «Γι' αυτό όμως το σχήμα λόγου πρέπει να γράφει κανείς με πένα. Αλλά και πάλι η πένα θα είναι ένα πανάκριβο Μον Μπλαν. Η πένα, δηλαδή, που αγοράζουν από τη Βουκουρεστίου οι κυρίες των διαπλεκομένων δώρο στους συζύγους τους, για να υπογράφουν αυτάρεσκα τις εκατέθωρεν συμβάσεις τους -και τη σύμβαση του γάμου τους». 
nΧιούμορ, ανατρεπτική διάθεση, κριτική ματιά, και πάνω απ' όλα μεγάλη πνευματικότητα και γνώση. Αρκούν αυτά τα εφόδια για να είναι κάποιος αιρετικός στις μέρες μας; Ο Μίμης Ανδρουλάκης είναι αισιόδοξος. Μόνο έτσι «θ' αποσυνθέσουμε ό,τι έχει απομείνει από τις παλιές και τις νεότερες κοσμογονίες και τα στερεότυπα των πλειοψηφιών σ' όλους τους τομείς της πολιτισμικής μας ζωής». Μεγάλος στόχος. Σχεδόν ουτοπικός. Το παρήγορο είναι ότι χωρίς ουτοπία, δεν κουνιέται φύλλο...
«Α ρε Διονύση, πού είναι εκείνα τα ωραία, επαναστατικά σου τραγουδάκια!» Οταν ο Διονύσης Σαββόπουλος ακούει τέτοια λόγια από τύπους αραγμένους σε πισίνα, εξαγριώνεται. Το να του κάνουν κήρυγμα «άνθρωποι παρασυρμένοι από το μαγγανοπήγαδο, που έχουν απεμπολήσει κάθε πνευματική τους ανάγκη» είναι κάτι που δεν το ανέχεται. Οπως έλεγε σε παλιότερη συνέντευξή του στην «Κ.Ε.», «τον βολεμένο τον καταλαβαίνω. Δεν είμαι καλύτερός του. Αλλά τα τσογλάνια που έχουν και ιδεολογικό άλλοθι, είναι το χειρότερό μου. Ανθρωποι των καταστάσεων και της ατσιδοσύνης. Η νοσταλγία τούς μάρανε...»
Ο παλιός, αντισυμβατικός Σαββόπουλος, ο αντίθετος σε κάθε συντηρητισμό, ήταν το ίνδαλμα του Νίκου Πορτοκάλογλου την εποχή που ξεκινούσε την καριέρα του παντρεύοντας τον ελληνικό στίχο με την ροκ. Τότε, ακόμα, τα πράγματα ήταν πιο ταξινομημένα. 
Η αμφισβήτηση και νόημα είχε και της μόδας ήταν. «Σήμερα όλοι θέλουν να είναι προοδευτικοί, μοντέρνοι κι εκσυγχρονισμένοι. Ξεφυλλίζεις τα περιοδικά, και μέχρι να φτάσεις στη μέση, σ' έχει πιάσει άγχος. Σαν να κοιτάζεις από την κλειδαρότρυπα την ιδιωτική ζωή των πλουσίων», καγχάζει ο δημιουργός των πάλαι ποτέ «Φατμέ».
Τι είναι σήμερα ενοχλητικό; Τι προέρχεται από ανήσυχους ανθρώπους; «Στη μουσική, οι μοντέρνοι έχουν γίνει λαϊκοί, κι οι λαϊκοί μοντέρνοι. Κυρίαρχο είναι το τραγούδι της πίστας. Θα έλεγα ότι αντισυμβατικοί είναι εκείνοι που αρνούνται ό,τι θα τους φέρει περισσότερο χρήμα και δόξα, αν αυτά συνεπάγονται καλλιτεχνικές εκπτώσεις. Εχει να κάνει περισσότερο με μια ηθική στάση, παρά με το είδος της μουσικής που παίζουν».
Για το Νίκο Πορτοκάλογλου, περισσότερο ενοχλεί κάποιος που γράφει ειλικρινή ερωτικά τραγούδια που «δείχνουν τα χάλια μας σε προσωπικό επίπεδο», παρά κάποιος που μιλάει ενάντια στο σύστημα. «Υπάρχουν βέβαια και οι κολλημένοι σε μια ξεπεσμένη ροκ κουλτούρα, όπως και οι επιθετικοί, οι μονίμως θυμωμένοι, επειδή δεν συμμετέχουν στο εμπορικό πανηγύρι. Ομως, εμένα δεν μ' ενδιαφέρει ν' αποδείξω ότι είμαι αντισυμβατικός. Γιατί υπάρχει και μια αντισυμβατικήΣ σκηνή που φυλακίζεται μέσα στα κλισέ της κι αναλώνεται σ' έναν πολύ συμβατικό σχεδιασμό καριέρας»...
Αν ψάχνουμε στην κοινωνία αιρετικούς με το φανάρι του Διογένη, τι γίνεται άραγε στο χώρο της τέχνης; «Δεν νομίζω ότι υπάρχουν αιρετικοί καλλιτέχνες σήμερα, ούτε στην Ελλάδα ούτε στο εξωτερικό» λέει η Κατερίνα Γρέγου, επιμελήτρια του Κέντρου Σύγχρονης Τέχνης ΔΕΣΤΕ. 
«Επικρατεί άκρατος πλουραλισμός. Σε ποια σχολή, σε ποια ιδεολογία να κηρύξουν πόλεμο; Εν αντιθέσει με όσα συνέβαιναν στα τέλη του 19ου και στις αρχές του 20ού αιώνα, δεν υπάρχουν πλέον ακαδημίες που να ορίζουν την αισθητική. Υπάρχει απόλυτη ελευθερία και ως προς το περιεχόμενο της δουλειάς τους, και ως προς το μέσον που θα χρησιμοποιήσουν».
Ακόμη και η έννοια του σοκ, δεν έχει την ίδια βαρύτητα. Είναι τέτοιος ο καταιγισμός των εικόνων που δεχόμαστε, και τόσο εφήμερα όλα, ώστε τα πάντα καταναλώνονται γρήγορα κι αφομοιώνονται. Πιο λογικό θα ήταν, σύμφωνα με την Κατερίνα Γρέγου, να μιλάμε για μικρές, ατομικές πρωτοπορίες. «Ο ρόλος του καλλιτέχνη πια δεν είναι επαναστατικός. Το ζητούμενο είναι ν' ασκεί κριτική, να μην εφησυχάζει». 
Ο αρχιτέκτονας και τεχνοκριτικός Γιώργος Τζιρτζιλάκης θεωρεί ότι από μια ναρκισσιστική και αρκετά επιθετική λογική του αιρετισμού, έχουμε περάσει σε μια λογική πιο ανοιχτή και χαλαρή, όπου επανεκτιμάται η συλλογική δουλειά. «Ολα τα φαινόμενα της αιρετικής συμπεριφοράς στο χώρο των εικαστικών και της αρχιτεκτονικής, είναι σήμερα μητροπολιτικά και συνοδεύονται από μια επανάκαμψη της καταστασιακής περιόδου. Συγκροτούνται δηλαδή ομάδες -όπως η Ζαΐμη 54Σ, το Αστικό κενόΣ ή η Αλλη πόληΣ- που διευρευνούν νέους τρόπους επικοινωνίας, δίχως το στοιχείο της αντιπαλότητας. Κινούνται εκτός γκαλερί, μέσα στους δρόμους. Είναι, ας πούμε, ακτιβιστές μέσα στην πόλη, άγνωστοι στο πλατύ κοινό. Το αιρετικό σήμερα δεν εκφράζεται βαρύγδουπα». 
Στη λογοτεχνία, άραγε, υφίσταται ακόμα η έννοια του σοκ; Μάλλον, αν εμπιστευτούμε την κρίση του Ηλία Πετρόπουλου. Τα «ωραιότερα γαμήσια» που έχει διαβάσει -«καλύτερα κι από του Εμπειρίκου»- τα έχει γράψει ένας πενηντάχρονος κάτοικος της Σύρου, ονόματι Τεό Ρόμβος, ο οποίος αδυνατεί να βρει εκδότη. 
Ο Ηλίας Πετρόπουλος εξακολουθεί να ξαφνιάζεται με τα γραπτά του «φλογερού ποιητή» Γιάννη Υφαντή, ενώ όχι απλώς αιρετικό, αλλά και σπουδαίο συγγραφέα, θεωρεί τον φυλακισμένο Κώστα Σαμαρά: «Με το αυτοβιογραφικό του ΚαταζητείταιΣ (εκδ. Οξύ) κατέλαβε μια σπουδαία θέση στην πεζογραφία μας, παρά την ένοχη μουγκαμάρα των κριτικών». 
Για τον ασυμβίβαστο εκδότη του περιοδικού «Ιχνευτής», Κώστα Βουκελάτο, το ζητούμενο σήμερα είναι μια δημιουργική διασταύρωση της καθωσπρέπει λογοτεχνίας με τη «λογοτεχνία της ανυπακοής» (μ' άλλα λόγια, της υψηλής με τη χαμηλή), όπου τα διάφορα αφηγηματικά είδη θα συμπληρώνουν το ένα το άλλο. 
Κι όσο για τους διανοούμενους που αντιλαμβάνονται ως αιρετική στάση τη δήθεν απομόνωση, στο πρόσωπο του Μίμη Ανδρουλάκη, θα βρουν τον χειρότερο εχθρό: «Δεν το σώζει το αιρετικό πνεύμα η ακριβοθώρητη λιπομανής πόζα και η μεταφυσική απομόνωση που ενδημεί ως στιλ σε ορισμένους κύκλους της κουλτούρας. Η απόσταση και η απομόνωση έχουν προ πολλού εμπορευτεί».
τη λατρεία της μητέρας-πατρίδας, της γενέθλιας γης, της μόνιμης εστίας, αντιπαρατίθεται από ορισμένους το εγκώμιο της εξορίας, του ξεριζωμού, του νομαδισμού ή και του ταξιδιού, της προσωρινής απομάκρυνσης και της πιθανής επιστροφής. Στις μέρες μας έχει περιοριστεί το φαινόμενο του αναγκαστικού εκπατρισμού, της προσφυγιάς και της εξορίας των ανθρώπων του πνεύματος. Tελείωσε άλλωστε αυτή η «εποχή των άκρων», ο αιώνας των ολοκληρωτισμών, των ολικών εκείνων τυραννιών που υποχρέωσαν πολλούς διανοούμενους -κυρίως από τη ναζιστική Γερμανία και τη σταλινική EΣΣΔ αλλά και από άλλες χώρες- να πάρουν το δρόμο της εξορίας προς τις δυτικοευρωπαϊκές δημοκρατίες ή και προς την άλλη πλευρά του Aτλαντικού, τις HΠA.
Tα μεταναστευτικά κύματα σήμερα αποτελούνται κυρίως από μεγάλες μάζες απόκληρων και απελπισμένων, που προσπαθούν να ξεφύγουν όχι τόσο (ή μόνο) από την πολιτική καταπίεση όσο από τη φτώχεια και την οικονομική ανέχεια, από την πείνα και την εξαθλίωση, με τη φυγή προς πλούσιες κι ελεύθερες χώρες. Eνα μεγάλο κύμα εξόριστων διανοουμένων προκλήθηκε από την άνοδο του ναζισμού στη Γερμανία του μεσοπολέμου. Eνα πιο πρόσφατο κύμα εκπατρισμένων πνευματικών ανθρώπων υπήρξε εκείνο των εκπροσώπων της «διαφωνίας» στη Σοβιετική Eνωση και στις άλλες χώρες του «υπαρκτού σοσιαλισμού».
Με βάση αυτές τις ιστορικές εμπειρίες έχει κατά καιρούς διατυπωθεί ένα φαινομενικά παράδοξο και πικρό «εγκώμιο της εξορίας». H εξορία εγκωμιάζεται όχι μόνον επειδή πλούτισε τις δυτικές δημοκρατίες με πολλά δημιουργικά πνεύματα (αρκεί να σκεφτούμε τους γερμανούς και ρώσους επιστήμονες και καλλιτέχνες που φιλοξενήθηκαν και παρέμειναν στη Δυτική Eυρώπη και στην Aμερική), αλλά και επειδή οι ίδιοι οι εξόριστοι, μετατρέποντας την ανάγκη σε αρετή, κατάφεραν να διευρύνουν αξιοθαύμαστα τον ορίζοντά τους και την εμπειρία τους.
Ο εκτοπισμός και η μετανάστευση, από βάναυση και φρικτή μορφή τιμωρίας, μπορεί πράγματι να μετατραπεί σε εμπειρία και βίωμα ελευθερίας, που ερεθίζει και ενεργοποιεί το δημιουργικό πνεύμα του εξόριστου. Ο Eντουαρντ Σαΐντ, στο βιβλίο του «Διανοούμενοι και εξουσία» (Scripta, 1997) περιγράφει τη μορφή του εξόριστου διανοούμενου ως ελεύθερου ανθρώπου, ο οποίος νιώθει «ξένος» και επομένως δεν ανήκει πλήρως στην κοινωνία στην οποία ζει, δεν συμμορφώνεται με τους κυρίαρχους κοινωνικούς κανόνες και δεν τον δελεάζουν οι τιμές, τα προνόμια και οι εξουσίες.
Ο εξόριστος διανοούμενος αποφεύγει τις παγίδες της ενσωμάτωσης και της προσαρμογής, της πλήρους ένταξης στον καθησυχαστικό και γνώριμο κόσμο των «ημεδαπών» και γι' αυτό μπορεί να καλλιεργεί στο έπακρον την ανεξαρτησία και την ελευθερία της κρίσης του. Σύμφωνα με τον Σαΐντ, ο Aντόρνο υπήρξε μια εξέχουσα μορφή εξόριστου διανοούμενου: «Παράδοξος, ειρωνικός και ανελέητα επικριτικός, ο Aντόρνο ήταν το αρχέτυπο του διανοούμενου που έτρεφε για όλα τα συστήματα, ημέτεραΣ και αλλότριαΣ, τα ίδια εχθρικά αισθήματα. Πίστευε πως η συνολικά και συλλογικά νοούμενη μορφή ζωής είναι και η πλέον λανθασμένη... πράγμα το οποίο υπογραμμίζει ακόμη περισσότερο τη σημασία της υποκειμενικότητας, της ατομικής συνείδησης και όλων εκείνων των στοιχείων που ξεφεύγουν από τον ασφυκτικό κλοιό μιας, κατά τα άλλα, πλήρως ελεγχόμενης κοινωνίας».
H ιδέα ότι η εμπειρία της εξορίας μπορεί να μετατραπεί σε μια καθημερινή άσκηση ελευθερίας διατυπώθηκε και από την τσέχα συγγραφέα Bέρα Λινχάρτοβα στο δοκίμιό της «Pour une ontologie de l' exil». Tο δοκίμιο αυτό της Λινχάρτοβα δημοσιεύτηκε στο περιοδικό «L' Atelier du roman» (το εκδίδει και διευθύνει στη Γαλλία ο έλληνας συγγραφέας Λάκης Προγκίδης) και προκάλεσε την παρέμβαση του Mίλαν Kούντερα με το κείμενο που ακολουθεί:
H Bέρα Λινχάρτοβα ήταν στη δεκαετία του '60 μία από τις περισσότερο καταξιωμένες συγγραφείς στην Tσεχοσλοβακία, ποιήτρια με μια πρόζα στοχαστική, ερμητική, πολύ πρωτότυπη. Mετά το 1968, αφού εγκατέλειψε τη χώρα της για να πάει στο Παρίσι, άρχισε να γράφει και να δημοσιεύει στη γαλλική γλώσσα. Γνωστή για τη μοναχική της ιδιοσυγκρασία, εξέπληξε όλους τους φίλους της όταν πρόσφατα δέχτηκε την πρόσκληση του Γαλλικού Iνστιτούτου της Πράγας και εκφώνησε την εισήγησή της σε συμπόσιο αφιερωμένο στην προβληματική της εξορίας. H εισήγηση αυτή είναι ό,τι πιο αντικομφορμιστικό και πιο λαμπρό έχω ποτέ διαβάσει γι' αυτό το θέμα.
Tο δεύτερο ήμισυ του 20ού αιώνα μας έκανε όλους εξαιρετικά ευαίσθητους για τη μοίρα των προσώπων στα οποία απαγορεύτηκε να διαμένουν στη χώρα τους. Aυτή η γεμάτη οίκτο ευαισθησία περιέπλεξε το πρόβλημα της εξορίας στην ομίχλη ενός δακρύβρεxτου μοραλισμού και συγκάλυψε το συγκεκριμένο χαρακτήρα της ζωής του εξόριστου, ο οποίος όμως, σύμφωνα με τη Λινχάρτοβα, γνώριζε πάντοτε να μετατρέπει την εξορία του σε μιαν απελευθερωτική ώθηση προς ένα αλλού, εξ ορισμού άγνωστο, ανοιχτό σε όλες τις πιθανότητες.
H συγγραφέας φυσικά έχει χίλιες φορές δίκιο! Πώς μπορούμε να κατανοήσουμε διαφορετικά το φαινομενικά εντυπωσιακό γεγονός ότι μετά το τέλος του κομμουνισμού σχεδόν κανείς από τους μεγάλους εκπατρισμένους δεν γύρισε στην πατρίδα; Ούτε ο Mίλοζ, ούτε ο Mπράντις, ούτε ο Kολακόφκσκι, ούτε η Kρίστεβα, ούτε ο Zινόβιεφ, ούτε ο Σινιάφσκι, ούτε ο Σκβορέτσκι, ούτε ο Φόρμαν, ούτε ο Πολάνσκι, ούτε η Aνιέσκα Xόλαντ, ούτε η Σιλβί Pιχτέροβα. Tο τέλος του κομμουνισμού δεν τους ώθησε να γιορτάσουν στο γενέθλιο τόπο τους τη γιορτή της μεγάλης επιστροφής; Kαι αν, προς μεγάλη απογοήτευση του κοινού, δεν αισθάνθηκαν την επιθυμία, δεν θα 'πρεπε τουλάχιστον να θεωρήσουν την επιστροφή τους ως ένα ηθικό χρέος;
Λινχάρτοβα: «Ο συγγραφέας είναι πριν απ' όλα ένας ελεύθερος άνθρωπος και το χρέος να διατηρεί την ανεξαρτησία του ενάντια σε όλους τους εξαναγκασμούς προηγείται κάθε άλλης σκέψης.
Kαι δεν μιλώ για εκείνους τους παράλογους εξαναγκασμούς που μια καταχρηστική εξουσία προσπαθεί να επιβάλει, αλλά και για τους περιορισμούς -που είναι τόσο πιο δύσκολο να αποφύγει κανείς όσο περισσότερο ξεχειλίζουν από καλές προθέσεις- οι οποίοι αναφέρονται στα συναισθήματα χρέους προς την πατρίδα μας».
Στην πραγματικότητα, συνεχίζουμε να σκεφτόμαστε και να ξανασκεφτόμαστε κλισέ για τα δικαιώματα του ανθρώπου και ταυτόχρονα επιμένουμε να θεωρούμε το άτομο σαν ένα κτήμα του έθνους. Aλλά η Λινχάρτοβα προχωράει ακόμη πιο μακριά: «Eπέλεξα τον τόπο όπου ήθελα να ζω, αλλά επέλεξα και τη γλώσσα που ήθελα να μιλάω». Θα αντιτείνει κανείς: ο συγγραφέας, έστω και αν είναι ελεύθερος άνθρωπος, δεν είναι ο θεματοφύλακας της γλώσσας του; Aυτό δεν είναι είναι μήπως το ίδιο το νόημα της αποστολής του;
Λινχάρτοβα: «Συχνά ισχυρίζονται ότι, περισσότερο από κάθε άλλον, ο συγγραφέας δεν είναι ελεύθερος να κινηθεί, επειδή είναι δεμένος με τη γλώσσα του με έναν ακατάλυτο δεσμό. Πιστεύω ότι πρόκειται για έναν ακόμη από εκείνους τους μύθους που χρησιμεύουν ως δικαιολογία στα ευσεβή πρόσωπα...». Γιατί: «Ο συγγραφέας δεν είναι δέσμιος μιας και μοναδικής γλώσσας».
Μια μεγάλη απελευθερωτική φράση. Mόνον η σύντομη διάρκεια της ζωής εμποδίζει το συγγραφέα να αντλήσει όλα του τα συμπεράσματα από αυτήν την πρόσκληση για ελευθερία.
Λινχάρτοβα: «Οι συμπάθειές μου πηγαίνουν στους νομάδες, εγώ δεν έχω την ψυχή μιας μόνιμα εγκατεστημένης. Kι εγώ μπορώ επομένως να δηλώσω ότι η εξορία μου ήρθε να εισακούσει αυτό που πάντοτε ήταν η πιο προσφιλής μου ευχή: να ζω αλλού».
Οταν η Λινχάρτοβα γράφει στη γαλλική γλώσσα, είναι ακόμα μια τσέχα συγγραφέας; Οχι.
Γίνεται τότε μια γαλλίδα συγγραφέας: Ούτε. Eίναι αλλού. Οπως ήταν κάποτε αλλού ο Σοπέν. Οπως αργότερα ήσαν αλλού, ο καθένας με τον τρόπο του, ο Nαμπόκοφ, ο Mπέκετ, ο Στραβίνσκι, ο Γκόμπροβιτς. Eννοείται ότι ο καθένας ζει τη δική του εξορία με ανεπανάλητπο τρόπο και η εμπειρία της Λινχάρτοβα είναι μια οριακή περίπτωση. Aυτό δεν αναιρεί το ότι μετά από το ριζοσπαστικό και φωτεινό κείμενό της δεν μπορούμε πλέον να μιλάμε για την εξορία όπως μιλούσαμε μέχρι τώρα.
Περιθώριο αντοχής τεσσάρων μηνών «δίνουν» στελέχη του οικονομικού επιτελείου στην οικονομική πολιτική, αν συνεχιστούν οι πιέσεις στις διεθνείς τιμές του πετρελαίου. Και προχωρούν σε καταγραφή των επιπτώσεων σε όλους τους τομείς της οικονομίας, καταστρώνοντας παράλληλα σενάρια δράσης, για κάθε ενδεχόμενο. 
Η κυβέρνηση σχεδιάζει ήδη την ανάληψη δράσης σε δύο εκ διαμέτρου αντίθετες κατευθύνσεις: τη μεγαλύτερη δυνατή συγκράτηση των μισθολογικών αυξήσεων για να περιοριστεί το κόστος παραγωγής. Παράλληλα εξετάζει ενίσχυση των χαμηλών εισοδηματικά κλιμακίων, ώστε να «χρυσωθεί το χάπι» αλλά και να περιοριστούν οι κοινωνικές αντιδράσεις.
Το εύρος των επεμβάσεων θα εξαρτηθεί από την πορεία των ενεργειακών τιμών. Ο ΟΟΣΑ δεν είναι και πολύ αισιόδοξος στις εκτιμήσεις του για το μέλλον: Αναμένει ανεπαίσθητη μόνο αύξηση της προσφοράς πετρελαίου στα κράτη του ΟΟΣΑ το 2001- από τα 22,2 εκατ. βαρέλια την ημέρα το 2000, στα 22,6 το 2001. Το ίδιο διάστημα εκτιμά ότι η ζήτηση θα αυξηθεί πολύ περισσότερο, από τα 47,9 στα 48,8 εκατ. βαρέλια ημερησίως.
Στα προβλήματα που δημιουργεί το πετρέλαιο προστίθεται η σημαντική ενίσχυση του δολαρίου έναντι της δραχμής. Η διολίσθιση του εθνικού μας νομίσματος συνδέεται με την υποχώρηση του ευρώ έναντι του δολαρίου, αφού το δεύτερο είναι το «νόμισμα συναλλαγών» του πετρελαίου και άρα ευνοείται. 
Ευνοείται όμως και διότι οι ΗΠΑ είναι πετρελαιοπαραγωγός χώρα με υψηλό κόστος παραγωγής υπό κανονικές συνθήκες, όχι όμως και σε περιόδους σαν αυτή που ζει η παγκόσμια οικονομία τους τελευταίους μήνες. 
Ετσι, θεωρείται βεβαία η διατήρηση της δυναμικής του δολαρίου, όσον καιρό η τιμή του πετρελαίου παραμένει σε υψηλά επίπεδα, με πρόσθετες δυσμενείς επιπτώσεις στην ελληνική οικονομία.
Οι επιδράσεις της εκτόξευσης των τιμών του μαύρου χρυσού ήδη κάνουν έντονη την εμφάνισή τους σε όλα τα μεγέθη της οικονομίας, με έμφαση στο ΑΕΠ, στο χρέος, στο κόστος παραγωγής και στην κερδοφορία των επιχειρήσεων:
n Και το Σεπτέμβριο αναμένεται άνοδος στον πληθωρισμό. Η επίδραση στον δείκτη από το πετρέλαιο εκτιμάται περί το 0,2% μήνα με μήνα. Ομως, σε αυτή, όπως εξηγούν αρμόδια στελέχη του ΥΠΕΘΟ, πρέπει να προστεθεί και μία ισόποση «τεχνική» επίπτωση. Τα αντιπληθωριστικά μέτρα του Αυγούστου του 1999 ολοκλήρωσαν την ευεργετική τους δράση τον προηγούμενο μήνα και πλέον εκτιμάται ότι θα έχουν αντίστροφη επίπτωση στον δείκτη, της τάξης του 0,1%-0,2%. Με άλλα λόγια, συνεπάγονται αύξηση του πληθωρισμού -μόνο από τους δύο αυτούς λόγους- στο 3,3% με 3,4%. 
n Ο υπουργός Εθνικής Οικονομίας, ήδη την προηγούμενη Τρίτη, αναφέρθηκε στην επίδραση στο ρυθμό ανάπτυξης. Ο στόχος που είχε τεθεί μέχρι πρότινος αναφερόταν σε 4,1% αύξηση του ΑΕΠ το 2000 και 5% το 2001. Πλέον, το εύρος της επιβράδυνσης του θα εξαρτηθεί από τη διάρκεια της κρίσης στις τιμές του πετρελαίου, αφού αυτές μεταφράζονται σε αύξηση του κόστους παραγωγής. Πάντως, το ΔΝΤ προσδιορίζει τον ρυθμό ανάπτυξης της Ελλάδας στο 3,48% φέτος και στο 3,91% το 2001. 
n Το χρέος θεωρείται δεδομένο πλέον ότι θα επηρεαστεί. Το θέμα είναι πόσο. 
Στόχος της κυβέρνησης είναι να περιοριστεί όσο το δυνατό περισσότερο η ανησυχία στην αγορά ώστε να μην υπάρξουν έντονες ανατιμητικές προσδοκίες. Οπως χαρακτηριστικά έλεγε στέλεχος του υπουργείου Ανάπτυξης, «διαφορετικά χαθήκαμε», αφού σε αυτή την περίπτωση θα υπάρξει μεγάλη αύξηση του κόστους παραγωγής. 
Δύο «όπλα» άμυνας έχει στα χέρια της η ελληνική οικονομία, που αντισταθμίζουν τον υψηλό βαθμό «ευαισθησίας» της, που προκύπτει από τη «ρηχή» οικονομία και την ακαμψία των αγορών: τη μείωση των επιτοκίων και το εύρος της εξάρτησής της από το εξωτερικό για ενέργεια:
Ενώ στους «11» τα επιτόκια πρέπει να αυξηθούν ώστε να αντιμετωπιστεί η κρίση και να στηριχθεί το ευρώ έναντι του δολαρίου, στην Ελλάδα θα μειωθούν, έστω και λιγότερο, ενόψει της ένταξης το 2001 στη ζώνη του ευρώ, με θετικά αποτελέσματα στον ρυθμό ανάπτυξης.
Με την εξαίρεση των κρατών-μελών με πυρηνικές εγκαταστάσεις, η ενεργειακή εξάρτηση της Ελλάδας είναι χαμηλότερη από τις άλλες χώρες της Ευρωπαϊκής Ενωσης. Οι εισαγωγές ενέργειας φτάνουν στο 62% των συνολικών αναγκών της χώρας, σύμφωνα με στοιχεία της Παγκόσμιας Τράπεζας.
Τα ποσοστά εξάρτησης στις «ασθενείς» ευρωπαϊκές οικονομίες διαμορφώνονται στο 89% στην Πορτογαλία, στο 82% στην Ιταλία, στο 77% στην Ιρλανδία και στο 71% στην Ισπανία.
Είναι χαρακτηριστικό ότι ένα βαρέλι πετρελαίου υπολογίζεται ότι στην Ελλάδα ισοδυναμεί με 5,7 «διεθνή δολάρια» (έτσι ορίζει η Παγκόσμια Τράπεζα ένα διεθνές νόμισμα, σταθμισμένο για λόγους συγκρισιμότητας με βάση την αγοραστική δύναμη κάθε χώρας). Στην Ιταλία λοιπόν το ένα βαρέλι αξίζει αντίστοιχα 7,3 «δολάρια», στην Πορτογαλία 7,1 στην Ιρλανδία 6 και στην Ισπανία 5,9 «δολάρια».
