 «Mεσάνυχτα βαριά σκοτεινιασμένα, στα έρημα σοκάκια τριγυρνώ...», λέει το γνωστό ρεμπέτικο και πού να το ήξερε ότι θα περιέγραφε επακριβέστατα τις σχέσεις των υπουργείων Εξωτερικών και Αμυνας για τα ελληνοτουρκικά....
 Χθες το μεσημέρι, ο Α. Tσοχατζόπουλος έσπευσε να κλείσει το θέμα που ο ίδιος είχε ανοίξει την προηγουμένη, στη συνέντευξή του, όταν δήλωνε ότι «δεν υπάρχει καμία επιτροπή (στρατιωτικών και διπλωματών) και ακόμα ότι δεν σχολιάζει τι λέει ο οποιοσδήποτε...».
 Χθες όμως δήλωσε το ίδιο κατηγορηματικά: «Καμία διαμάχη δεν έχουμε. Οποιος γράφει για διαμάχες, είναι βαθιά νυχτωμένος...».
 Το υπουργείο Εξωτερικών, όμως, φαίνεται ότι «σκοτείνιασε» για τα καλά με τις δηλώσεις του υπουργού Αμυνας, οι οποίες, εκ πρώτης όψεως τουλάχιστον, αφήνουν σαφώς να εννοηθεί ότι υπάρχει και διαφορά απόψεων για τους χειρισμούς, αλλά και για το ποιος θα έχει «τον πρώτο λόγο» στην περαιτέρω πορεία...
 Πηγές του υπουργείου Εξωτερικών ανέφεραν ότι ο Γ. Παπανδρέου εξέφρασε από κατάπληξη μέχρι οργή για τις δηλώσεις του κ. Τσοχατζόπουλου, οι οποίες συνέπεσαν περίπου με τη συμφωνία των δύο υπουργών Εξωτερικών Ελλάδας και Τουρκίας στη Φλωρεντία, περί Οικοδόμησης Μέτρων Kαλής Γειτονίας, προκειμένου να συνεχιστεί η διμερής ύφεση.
 Επιπλέον, η απόφαση να δημιουργηθεί κοινή ελληνική επιτροπή στρατιωτικών και διπλωματών ήταν το αποτέλεσμα της σύσκεψης την προηγούμενη εβδομάδα στο μέγαρο Mαξίμου μεταξύ του πρωθυπουργού και των υπουργών Εξωτερικών και Αμυνας, κατά την οποία ο κ. Τσοχατζόπουλος δεν είχε εκφράσει αντίθετη άποψη.
 Σύμφωνα με τις υπάρχουσες πληροφορίες, ο κ. Παπανδρέου χθες, προτού αναχωρήσει για τη Βοστόνη, όπου θα μιλήσει στο Πανεπιστήμιο, επικοινώνησε με τον πρωθυπουργό, ζητώντας να ξεκαθαριστεί αμέσως η κατάσταση. Διαφορετικά, δημιουργούνται και ευλόγως πολλά ερωτήματα, αν υπάρχει ενιαία πολιτική απόφαση στην κυβέρνηση για τον περαιτέρω χειρισμό των ελληνοτουρκικών θεμάτων...
 Οι ίδιες πηγές ανέφεραν ότι το υπουργείο Εξωτερικών θα εξακολουθήσει να κινείται στη βάση της συμφωνηθείσας γραμμής στο μέγαρο Μαξίμου και στο άμεσο μέλλον θα ζητηθεί από το υπουργείο Αμυνας να ορίσει τους εκπροσώπους του στη μικτή ομάδα εργασίας των δύο υπουργείων για την εξέταση των ελληνοτουρκικών θεμάτων.
 Οι ίδιες πηγές, πάντως, απέφευγαν να εκτιμήσουν πότε θα φέξει στις εσωτερικές σχέσεις για τα ελληνοτουρκικά θέματα.
