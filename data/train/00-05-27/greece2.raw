 Η κυβέρνηση δεν πρόκειται να ακολουθήσει τους υψηλούς τόνους των εκπροσώπων της Εκκλησίας στο θέμα των ταυτοτήτων, πιστεύοντας ότι τυχόν έξαλλες αντιδράσεις θα στρέψουν εναντίον τους μεγάλες μάζες πολιτών, οι οποίες σήμερα προβληματίζονται. Ταυτόχρονα, όμως, δηλώνει αποφασιστικά ότι η θέση της είναι «σαφής και δεδομένη».
 Στην αρχή της χθεσινής συνεδρίασης του υπουργικού συμβουλίου ο πρωθυπουργός είπε ότι το θέμα αυτό μονοπωλεί το ενδιαφέρον των πολιτών, αλλά παρατήρησε ότι άλλα είναι τα ουσιαστικά προβλήματα, από τα οποία θα κριθεί η πορεία της χώρας τα επόμενα χρόνια. Και ως τέτοια ανέφερε την πορεία της Ευρώπης μετά την πρόταση του Γερμανού υπουργού Εξωτερικών για ομοσπονδοποίηση, τη σχέση ευρώ και δολαρίου και την ανατίμηση του πετρελαίου, το πρόβλημα της απασχόλησης και του ασφαλιστικού συστήματος που θα κυριαρχήσουν τους επόμενους μήνες.
 Ο Κ. Σημίτης έχει δώσει στους συνεργάτες τους σαφείς εντολές να αποφεύγουν την αντιπαράθεση με τους εκπροσώπους της Εκκλησίας, να μιλούν σε χαμηλούς τόνους και να τονίζουν σε κάθε ευκαιρία ότι Πολιτεία και Εκκλησία έχουν διακριτούς ρόλους και η μία πλευρά δεν πρέπει να αναμειγνύεται στο έργο της άλλης. Ετσι, ο κυβερνητικός εκπρόσωπος διαβεβαίωσε χθες ότι η λύση που έδωσε η κυβέρνηση στο θέμα των ταυτοτήτων «δεν υποκρύπτει καμία διάθεση αντιπαράθεσης με την Εκκλησία», τονίζοντας ότι η λύση αυτή αφορά κάθε δημόσιο έγγραφο και όχι μόνο την ταυτότητα, και δεν έχει σχέση με το θρήσκευμα. Μάλιστα, ο κ. Ρέππας επισήμανε και δύο θετικά στην ανακοίνωση της Ιεράς Συνόδου. Πρώτον, ότι αναγνώρισε το διακριτό ρόλο Κράτους και Εκκλησίας και, δεύτερον, ότι καταδίκασε φαινόμενα μισαλλοδοξίας, φανατισμού και σκοταδισμού, γιατί -πρόσθεσε- τα φαινόμενα αυτά «αναδεικνύουν την εικόνα μιας χώρας η οποία ζει κάποιους αιώνες πριν. Η σύγχρονη Ελλάδα -συμπλήρωσε- είναι μια χώρα ισχυρή, που έχει κερδίσει μια αξιοζήλευτη θέση στη διεθνή ζωή. Πιστεύουμε ότι ο ρόλος της Εκκλησίας είναι πνευματικός και γι' αυτό και εποικοδομητικός. Σεβόμαστε την Εκκλησία και επιθυμούμε να συνεργαζόμαστε μαζί της».
 Ο κ. Ρέππας ρωτήθηκε πώς σχολιάζει τα περί «ανένδοτου αγώνα» που είπε ο αρχιεπίσκοπος και απάντησε πάλι σε χαμηλούς τόνους: «Ο καθένας μπορεί να δραστηριοποιείται στο πλαίσιο του Συντάγματος και των νόμων. Ουδείς μπορεί να ελεγχθεί για τα φρονήματά του. Και καθένας μπορεί να χαρακτηρίζει όπως εκείνος θέλει τον αγώνα που κάνει».
 Κυβερνητικοί παράγοντες διατύπωναν χθες την εκτίμηση ότι οι πρώτες αντιδράσεις των Μητροπολιτών θα είναι έντονες, αλλά στην πορεία ο αρχιεπίσκοπος «δεν έχει άλλη επιλογή από το κατεβάσει τους τόνους. Κατανοούμε -πρόσθεσε- την πίεση που δέχεται από τους ακραίους, αλλά είναι έξυπνος άνθρωπος και έχει κατανοήσει ότι δεν μπορεί να δίνει μάχες οπισθοφυλακών. Δεν μπορεί παρά να κατανοεί ότι είναι αδιανόητο ο πρωθυπουργός να πάρει πίσω μιαν απόφαση που ο ίδιος εξήγγειλε».
 Ορισμένοι κυβερνητικοί παράγοντες, πάντως, αναγνώριζαν ότι ο αρχιεπίσκοπος έχει δίκιο τουλάχιστον σε ένα σημείο, που αφορά τους διαδικαστικούς χειρισμούς. Αν -λένε- από τη συνάντησή του με τον υπουργό Παιδείας έμεινε με την εντύπωση ότι το θέμα «παγώνει», τότε έχει δίκιο να λέει ότι αιφνιδιάστηκε. Ωστόσο ο κ. Ευθυμίου, αμέσως μετά τη χθεσινή συνεδρίαση του υπουργικού συμβουλίου, είπε με έμφαση στους δημοσιογράφους ότι κατέστησε σαφή στον αρχιεπίσκοπο τη θέση της κυβέρνησης. Ο υπουργός Παιδείας αποκάλυψε ότι ο κ. Χριστόδουλος του είπε ότι έχει στα χέρια του γνωμοδότηση έγκριτων νομικών που θεωρεί ως την πλέον ορθή λύση την προαιρετική αναγραφή του θρησκεύματος. Ο κ. Ευθυμίου του ζήτησε να τη στείλει στην κυβέρνηση και η συζήτηση τελείωσε εκεί.
 Αλλοι κυβερνητικοί παράγοντες, πάντως, θεωρούν ότι δεν θα είχε δημιουργηθεί τόσο μεγάλο θέμα αν ο ίδιος ο πρωθυπουργός είχε προϊδεάσει τον αρχιεπίσκοπο. Τότε- λένε- και ο Χριστόδουλος δεν θα δήλωνε αιφνιδιασμένος και θα μπορούσε να ελιχθεί καλύτερα μέσα στους κόλπους της Ιεραρχίας.
