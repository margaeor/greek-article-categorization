Οι αιθιοπικές δυνάμεις διέσπασαν το μέτωπο με την Ερυθραία, χθες το πρωί, κινήθηκαν βόρεια και επανακατέλαβαν τη συνοριακή πόλη Ζαλαμπέσα. Σύμφωνα με ανακοίνωση της Αιθιοπίας, ο στρατός της ακάθεκτος συνέχισε την προέλασή του και ώς το μεσημέρι είχε καταλάβει και την πόλη Σενάφε, 15 χιλιόμετρα βόρεια από τα σύνορα.
 Είναι χαρακτηριστικό ότι οι κάτοικοι της Σενάφε μόλις την Τετάρτη επευφημούσαν στρατεύματα της Ερυθραίας που μετακινούνταν για να υποστηρίξουν το μέτωπο ανατολικά της Ζαλαμπέσα, το οποίο κατέρρευσε την επομένη ημέρα. 
 Ο πρόεδρος της Αλγερίας, Αμπντελαζίζ Μπουτεφλίκα, ο οποίος ηγείται και της Οργάνωσης για την Αφρικανική Ενότητα, δήλωσε ότι η Ερυθραία είναι έτοιμη να ξεκινήσει ειρηνευτικές συνομιλίες από τη Δευτέρα. Δήλωσε επίσης ότι ο πρόεδρος της Ερυθραίας Ισαΐας Αφεγουέρκι συμφώνησε να αποσύρει τα στρατεύματα του από τις ανατολικές περιοχές Μπαντς και Μπούρε, στόχος των πολεμικών επιχειρήσεων που έχει εξαπολύσει η Αιθιοπία εδώ και δύο εβδομάδες.
 Παρ' όλα αυτά η Αιθιοπία εμφανίζεται επιφυλακτική. Στην Ζαλαμπέσα, ο Αιθίοπας συνταγματάρχης Μούλου υποστήριξε ότι θα αποσύρει τις δυνάμεις του την επομένη κιόλας ημέρα, αν η Ερυθραία αποσυρθεί από όλες τις αιθιοπικές περιοχές που κατέλαβε στη διάρκεια του διετούς πολέμου. Δεν νομίζει όμως ότι η Ερυθραία θα ακολουθήσει το δρόμο της ειρήνης αν δεν υποστεί μερικά ακόμα στρατιωτικά πλήγματα. 
