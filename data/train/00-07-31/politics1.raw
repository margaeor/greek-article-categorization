 Την προάσπιση και διεκδίκηση των εθνικών μας δικαίων με το να αντικρούσουν τους
χαρακτηρισμούς ότι η Ελλάδα δεν εγγυάται την ασφάλεια και υποθάλπει τους τρομοκράτες, ζήτησε ο Πρόεδρος της Δημοκρατίας Κωστής Στεφανόπουλος από τους ομογενείς μας στο Παγκόσμιο Συνέδριο Αχαιών στην Πάτρα. 
 Κάλεσε μάλιστα, ιδιαίτερα τους ομογενείς που ζούν στις ΗΠΑ, να ασκήσουν την επιρροή τους ώστε, όπως είπε, να αποκρούσουν τις κατηγορίες που διατυπώνονται ότι δήθεν η Ελλάδα είναι κέντρο τρομοκρατών και δεν μπορεί να αντιμετωπίσει και να συλλάβει τους τρομοκράτες της «17Ν», ενώ δεν μπορεί να εγγυηθεί τη διεξαγωγή των Ολυμπιακών Αγώνων με ασφάλεια.
 Απευθυνόμενος στους απόδημους Ελληνες ο κ. Στεφανόπουλος τόνισε με έμφαση: «Οφείλετε να αποκρούσετε αυτούς τους ισχυρισμούς. Είναι άλλωστε εύκολο αυτό το
έργο. Και να προβάλλετε, από την εμπειρία σας όταν επισκέπτεστε την Ελλάδα, την ασφάλεια που υπάρχει στη χώρα μας».
 «Γνωρίζουμε όλοι -συνέχισε ο κ. Στεφανόπουλος- ότι υπάρχει μια οργάνωση η οποία εξακολουθεί να κάνει τρομοκρατικές πράξεις. Μα είναι μόνον η Ελλάδα η χώρα που έχει τρομοκρατικές πράξεις; Μήπως προ ολίγων ημερών δεν εξερράγη βόμβα σε σταθμό γερμανικής πόλεως και είχε νεκρούς και τραυματίες; Μήπως προ καιρού και πάλι δεν υπήρξε εγκληματική τρομοκρατική πράξη στην Ιταλία; Είναι δυνατόν η επιτροπή του Κογκρέσου των ΗΠΑ να εξομοιώνει την Ελλάδα με το Πακιστάν ή οποιαδήποτε άλλη χώρα η οποία υποτίθεται ότι συμμετέχει σε καταστάσεις αναταραχής και αναρχίας; »
 Στη συνέχεια ο Πρόεδρος ανέφερε ότι ακόμη και οι «νονοί των Αθηνών, οι οποίοι προσπαθούν να ελέγξουν ορισμένα επαγγέλματα, εξοντώνονται μεταξύ τους, χωρίς να συμμετέχει η Aστυνομία, χωρίς να έχει τα αποδεικτικά στοιχεία για να τους οδηγήσει ενώπιον των δικαστηρίων. Και μας λέγουν ότι χρειάζονται νόμοι αυστηρότεροι, για να αποκαλυφθούν οι ένοχοι. Οι νόμοι δεν αποκαλύπτουν τους ενόχους. Οι νόμοι διευκολύνουν την καταδίκη τους. Και υπάρχουν νόμοι αυστηρότατοι εις τρόπον ώστε να μην χρειάζεται να αναπτυχθεί ακόμα περισσότερο
 Ούτε μπορούμε να λάβουμε μέτρα, τα οποία μπορεί να είναι εναντίον της ελευθερίας των Ελλήνων πολιτών. Δεν λέω των πολιτών εγκληματιών. Λέω των πολιτών, οι οποίοι μπορεί να θεωρούνται από τον οποιονδήποτε ύποπτοι, χωρίς να
είναι. Δεν μπορεί να συλλαμβάνουμε ανθρώπους χωρίς στοιχεία. Ούτε μπορεί να προφυλακίζουμε ανθρώπους, χωρίς να υπάρχουν ενδείξεις. Κάτω από αυτές τις συνθήκες καλείσθε ως απόδημοι Ελληνες -κατέληξε ο Πρόεδρος της Δημοκρατίας- να
υπερασπιστείτε την Ελλάδα, κυρίως στις ΗΠΑ, όπου δημοσιεύονται άρθρα στις εφημερίδες και λέγονται πράγματα απαράδεκτα. Αλλά και στον Καναδά, την Αυστραλία και την Ευρώπη. Να εξηγήσετε ότι η Ελλάδα όχι μόνο δεν είναι τόπος εις τον οποίο ακμάζει η τρομοκρατία, αλλά είναι τόπος ειρήνης, δημοκρατίας και
 Τη συνδρομή των αποδήμων στην προώθηση λύσης του Κυπριακού ζήτησε ο κ. Στεφανόπουλος, σημειώνοντας επίσης ότι μια σειρά από δυσμενείς εξελίξεις και δικά μας λάθη το έφεραν στο σημερινό σημείο. 
 «Ας πιέσετε και πάλι τώρα που οι ΗΠΑ βρίσκονται σε προεκλογική περίοδο», είπε ο Κωστής Στεφανόπουλος.
 Τέλος, ο Πρόεδρος έκανε ιδιαίτερη αναφορά στη στάση της Ελλάδας στα Βαλκάνια και στη σωστή, όπως είπε, πολιτική της στο θέμα του Κοσόβου. Γι' αυτό, είπε, το ΝΑΤΟ ευχαρίστησε την Ελλάδα. Και η Ελλάδα συμπεριφέρθηκε ορθώς έναντι των συμμαχικών της υποχρεώσεων και ο ελληνικός λαός σωστά αντέδρασε στον πόλεμο και την αιματοχυσία, που απεδείχθη ότι ήταν μάταιη.
