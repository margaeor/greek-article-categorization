Την οργή του προέδρου του Περού, Αλμπέρτο Φουτζιμόρι, προκάλεσαν τα βίαια επεισόδια που σημειώθηκαν την ώρα της ορκωμοσίας του την Παρασκευή, στα οποία έξι άνθρωποι έχασαν τη ζωή τους και δεκάδες τραυματίστηκαν. Με μια δριμεία επίθεση, ο Φουτζιμόρι κατηγόρησε την αντιπολίτευση για σχέδιο πυρπόλησης του Κογκρέσου, ενώ οι οργανωτές της διαδήλωσης έκαναν λόγο για προβοκάτσια των φιλο-προεδρικών.
 Εξι νεκροί, τουλάχιστον 80 τραυματίες, 84 συλλήψεις και τέσσερα τουλάχιστον πυρπολημένα κτίρια είναι ο απολογισμός των ταραχών που ξέσπασαν στο ιστορικό κέντρο της Λίμα, όταν χιλιάδες Περουβιανοί διαδήλωσαν -οι περισσότεροι ειρηνικά- κατά του Φουτζιμόρι, ο οποίος ξεκίνησε την τρίτη συνεχόμενη πενταετή
του θητεία στην προεδρία της χώρας. Σε ομιλία του ενώπιον του γενικού επιτελείου των ενόπλων δυνάμεων, ο Φουτζιμόρι έκανε λόγο για «παράφρον σχέδιο»
της αντιπολίτευσης με στόχο την πυρπόληση του Κογκρέσου και την παρεμπόδιση της ανάληψης των καθηκόντων του καθώς και για μια «συνεχιζόμενη ανεύθυνη και εγκληματική αναταραχή από αυτούς που ζητούν, όσο κι αν φαίνεται παράλογο, έναν
δημοκρατικό διάλογο». Η επίθεση αυτή του Φουτζιμόρι αντανακλά το βαθμό πόλωσης
της χώρας όσον αφορά την τρίτη θητεία του, με τους αντιπάλους του να μιλούν για αυταρχική διακυβέρνηση που δεν χαίρει της λαϊκής επιδοκιμασίας. Ο ακτιβιστής και συγγραφέας Αλβάρο Βάργκας Λόσα χαρακτήρισε την επίθεση του προέδρου εκστρατεία δυσφήμησης της ειρηνικής αντίστασης των πολιτών μιλώντας για ενδεχόμενο πρελούδιο μιας σειράς συλλήψεων με στόχο την κάμψη της αντιπολίτευσης. Εκανε ακόμη λόγο για εξωφρενικές κατηγορίες τονίζοντας ότι ο προέδρος δεν παρουσίασε στοιχεία για τους ισχυρισμούς του ούτε ονόμασε τους υποτιθέμενους συνωμότες.
 Ο Αλεχάντρο Τολέδο, υποψήφιος της αντιπολίτευσης για την προεδρία στις εκλογές
του Μαΐου και διοργανωτής της διαδήλωσης, υποστήριξε ότι υποκινητές των επεισοδίων ήταν οπαδοί του Φουτζιμόρι που διείσδυσαν στη διαδήλωση. «Ο Φουτζιμόρι ορκίστηκε πίσω από τανκς και όπλα διότι δεν έχει την υποστήριξη του
λαού», δήλωσε ο Τολέδο, ο οποίος είχε μποϊκοτάρει τον επαναληπτικό γύρο των εκλογών κατηγορώντας τον Φουτζιμόρι για νοθεία.
