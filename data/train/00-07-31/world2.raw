 Πιέσεις στους Παλαιστινίους ασκεί η Ουάσιγκτον απειλώντας να μεταφέρει την πρεσβεία της στη διεκδικούμενη Ιερουσαλήμ, καθώς ο Γιάσερ Αραφάτ θέτει πάλι θέμα μονομερούς ανακήρυξης ανεξάρτητου παλαιστινιακού κράτους.
 Ο πρόεδρος Κλίντον αποκάλυψε την Παρασκευή ότι μπορεί να μεταφερθεί η πρεσβεία
από το Τελ Αβίβ, αλλά πρόσθεσε πως θα αποφασίσει για το θέμα αυτό ώς το τέλος της χρονιάς, ανάλογα με τις εξελίξεις. Η Aμερικανίδα υπουργός Εξωτερικών Μάντλεν Ολμπράιτ εξήγησε ότι «...είχαμε έντονες συζητήσεις για τη μεταφορά της
πρεσβείας...». Η μεταφορά «έχει άμεση σχέση με το τελικό καθεστώς της Ιερουσαλήμ και όπως ήδη είπε ο πρόεδρος Κλίντον είναι ορισμένα θέματα με τα οποία επιθυμεί να ασχοληθεί ο ίδιος προσωπικά, αλλά θέλει πρώτα να διασφαλίσει
ότι δεν θα παρεμποδίσουν στο παραμικρό την ειρηνευτική διαδικασία», κατέληξε η
Ολμπράιτ. Η εφημερίδα «Τάιμς της Νέας Υόρκης» έγραψε ότι ο πρωθυπουργός του Ισραήλ Εχούντ Μπάρακ ζήτησε επισήμως από τον Κλίντον να θέσει θέμα πιθανής μεταφοράς της πρεσβείας, καθώς το καθεστώς της Ιερουσαλήμ φέρεται ότι ήταν το μεγαλύτερο αγκάθι στις συνομιλίες του Καμπ Ντέιβιντ. Υπέρ της μεταφοράς τάχθηκε η Χίλαρι Κλίντον.
 Καθώς οι συνομιλίες Ισραηλινών-Παλαιστινίων συνεχίζονται (χθες στην Ιεριχώ), ο
Γιάσερ Αραφάτ έθεσε μετά τη συνάντηση με τον πρόεδρο της Γαλλίας θέμα μονομερούς ανακήρυξης ανεξάρτητου παλαιστινιακού κράτους.
 «Κανονικά προβλέπεται για το Σεπτέμβριο, σε μερικές εβδομάδες. Θα εξετάσουμε ποια είναι η κατάλληλη στιγμή για την ανακήρυξη. Θα λάβουμε υπόψη όλες τις συστάσεις των φίλων μας», δήλωσε. Οι ΗΠΑ αντέδρασαν σχεδόν αμέσως, χαρακτηρίζοντας «άχρηστη» οποιαδήποτε «μονομερή» ενέργεια. «Οπως το έχουμε πει
και στο παρελθόν, δεν πιστεύουμε ότι οι μονομερείς ενέργειες είναι χρήσιμες», δήλωσε αξιωματούχος του Στέιτ Ντιπάρτμεντ και επανέλαβε ότι «το σύνολο των σχέσεών μας θα τροποποιηθεί τότε».
 Τις «αμερικανικές πιέσεις εναντίον των Παλαιστινίων» καταδίκασαν το Λαϊκό και το Δημοκρατικό Μέτωπο για την Απελευθέρωση της Παλαιστίνης.
 Περίπου δύο χιλιάδες Παλαιστίνιοι διαδήλωσαν το Σάββατο στη Ναμπλούς της Δυτικής Οχθης. Ο ηγέτης της Χεζμπολά Χασάν Νασράλα απείλησε ότι θα καταστρέψει
την πρεσβεία των ΗΠΑ στο Ισραήλ και θα δολοφονήσει τους Aμερικανούς διπλωμάτες, σε περίπτωση μεταφοράς. Το σχέδιο μεταφοράς κατήγγειλε και το Ιράν.
 Χθες στο Ισραήλ ο υπουργός Eξωτερικών Δαβίδ Λεβί δήλωσε ότι θα παραιτηθεί την Τετάρτη αν ώς τότε δεν γίνουν σοβαρές ενέργειες για το σχηματισμό κυβέρνησης εθνικής ενότητας. Ο Λεβί, που διαφωνεί με τον Μπάρακ στις διαπραγματεύσεις με τους Παλαιστινίους κατηγορώντας τον για ενδοτική πολιτική, δήλωσε ότι θα απέχει σήμερα στην ψηφοφορία για την πρόταση μομφής εναντίον της κυβέρνησης Μπάρακ.
