Για τριτοκοσμικούς πειραματισμούς και επιπολαιότητα κατηγορούν την κυβέρνηση η Νέα Δημοκρατία και ο Συνασπισμός, με αφορμή το σχέδιο «λογιστικού λίφτινγκ» που θέλει να εφαρμόσει στην Ολυμπιακή Αεροπορία.
 Υπενθυμίζεται ότι έπειτα από συνάντησή του προχθές Τετάρτη με τον πρωθυπουργό Κ. Σημίτη, ο υπουργός Μεταφορών Χρ. Βερελής πήρε το «πράσινο φως», προκειμένου
να προχωρήσει στην εφαρμογή σχεδίου, βάσει του οποίου η Ολυμπιακή Αεροπορία χωρίζεται σε δύο μέρη: μία εταιρεία που θα αναλάβει το «παθητικό», δηλαδή συσσωρευμένα ελλείμματα (πάνω από 100 δισ.), υποχρεώσεις και δάνεια, αλλά δεν θα έχει εργαζομένους. Μία άλλη εταιρεία θα πάρει τα περιουσιακά στοιχεία, προκειμένου να πωληθεί «καθαρή» και με το τίμημα να πληρωθούν οι υποχρεώσεις.
 Εκ μέρους της Ν.Δ., ο βουλευτής Αν. Παπαληγούρας μιλά για διαδικασία ημιπτώχευσης και θέτει ερωτήματα σχετικά με το αν υπάρχει έγκριση της Κομισιόν
για ανάληψη των χρεών, πώς θα μεταβιβασθούν περιουσιακά στοιχεία που βαρύνονται με δάνεια, ποια θα είναι η τύχη των εν εξελίξει έργων, πώς θα γίνει
η «διάσπαση» στην Ολίμπικ Κέτερινγκ, που είναι εισηγμένη στο ΧΑΑ, και πώς θα διασφαλισθούν τα δικαιώματα των εργαζομένων.
 Σε ξεχωριστή δήλωσή του ο Ευ. Μεϊμαράκης εκτιμά ότι η «Ο.Α.» δεν αντέχει νέο πρόγραμμα εξυγίανσης - ζητεί όμως συναίνεση και όχι βίαιες αποφάσεις. Υπενθυμίζει επίσης ότι θα πρέπει να αποδοθούν οι ποινικές, εάν υπάρχουν, ευθύνες σε όσους συνέβαλαν για να φθάσει η εταιρεία στη σημερινή κατάσταση.
 Ο Συνασπισμός χαρακτηρίζει το σχέδιο Βερελή «επικίνδυνο τριτοκοσμικό πειραματισμό προσχεδιασμένης διάλυσης και εκποίησης» της Ολυμπιακής Αεροπορίας. Tονίζει ότι η κυβέρνηση, που είναι αποκλειστικά υπεύθυνη, δεν νομιμοποιείται να αναλαμβάνει πρωτοβουλίες διεξόδου μέσω διάλυσης και ζητεί να
 Επιφυλακτικοί σε σχέση με τα κυβερνητικά σχέδια εμφανίστηκαν χθες οι συνδικαλιστές της ομοσπονδίας εργαζομένων (ΟΣΠΑ), αν και εμμένουν στη διασφάλιση του δημόσιου χαρακτήρα της Ολυμπιακής. Δηλώνουν ότι δεν θα δεχθούν αιφνιδιαστικές αποφάσεις που θα δημιουργούν πρόβλημα στη λειτουργία της «Ο.Α.», αλλά θα είναι αρωγοί σε όποια προσπάθεια εξυγίανσης και ανάπτυξης. Απαιτούν από την πολιτική ηγεσία να αποσαφηνίσει τις προθέσεις της και να διασφαλίσει την ανάπτυξη της εταιρείας.
 Εκ μέρους της Διακλαδικής Συνεργασίας Eργαζομένων (ΣΥΝ), ο συνδικαλιστής Κ. Ησυχος δήλωσε ότι το σχέδιο διάλυσης και «καθαρής» πώλησης αποτελεί την επισφράγιση μιας μεθοδευμένης κυβερνητικής εκστρατείας απαξίωσης και δυσφήμησης της «Ο.Α.». Προβλέπει ότι θα είναι μια πρωτοφανής διαδικασία κλεισίματος εν λειτουργία με διάφορα λογιστικά και νομικά τερτίπια, όπου θα απολύεται και θα επαναπροσλαμβάνεται το προσωπικό κατά βούληση.
 Ο κ. Ησυχος τονίζει ότι σχέδια όπως το παραπάνω εφαρμόζονται από καθεστώτα θατσερικού χαρακτήρα σε τριτοκοσμικές χώρες και λέει ότι η αποτροπή του ξεπουλήματος είναι υπόθεση όλων.
