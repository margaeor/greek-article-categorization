 Το παιχνίδι της γάτας με το ποντίκι άρχισαν να παίζουν χθες ο Μιλόσεβιτς και το
ΝΑΤΟ, καθώς ανώτατο στέλεχος στο Βελιγράδι ανακοίνωσε ότι ο πρόεδρος της Γιουγκοσλαβίας θα μεταβεί στο Κοσσυφοπέδιο και η Συμμαχία έσπευσε να ξεκαθαρίσει ότι θα τον συλλάβει.
 Ο αντιπρόεδρος της γιουγκοσλαβικής κυβέρνησης Νικόλα Σάινοβιτς δήλωσε ότι ο Σλόμπονταν Μιλόσεβιτς θα επισκεφθεί το Μαυροβούνιο και το Κοσσυφοπέδιο, στο πλαίσιο της προεκλογικής του εκστρατείας. Δεν ανέφερε όμως πότε θα γίνει η επίσκεψη. Ανώτερο στέλεχος της Συμμαχίας στις Βρυξέλλες, ζητώντας ανωνυμία, δήλωσε ότι αν ο καταζητούμενος πρόεδρος της Γιουγκοσλαβίας πάει στο Κοσσυφοπέδιο, όπου έχει ήδη δηλώσει ότι θα στηθούν κάλπες για τις εκλογές, τότε το ΝΑΤΟ θα τον συλλάβει και θα τον οδηγήσει στο Διεθνές Δικαστήριο της Χάγης.
 Η ανακοίνωση του Βελιγραδίου ότι θα στήσει κάλπες στο Κοσσυφοπέδιο εξέπληξε το
διορισμένο από τον ΟΗΕ διοικητή της σερβικής επαρχίας Μπερνάρ Κουσνέρ, εκπρόσωπος του οποίου είπε ότι πριν ο διοικητής αποφανθεί για τις εκλογές θα έχει διαβουλεύσεις με εκπροσώπους των κομμάτων και των ξένων κυβερνήσεων.
 Πάντως χθες το Σοσιαλιστικό Κόμμα του Μιλόσεβιτς έστειλε εκπρόσωπό του στο Κοσσυφοπέδιο χωρίς προηγούμενη ειδοποίηση. Εστάλη η γενική γραμματέας Γκόριτσα
Γκάγεβιτς, η οποία δήλωσε στους Σέρβους της περιοχής ότι πολύ σύντομα θα φύγουν από την επαρχία οι ξένοι, στρατιώτες, αστυνομικοί και πολίτες. Πάντως η
Οργάνωση για την Ασφάλεια και τη Συνεργασία στην Ευρώπη ανακοίνωσε ότι οι εκλογικοί νόμοι του Βελιγραδίου, με τους οποίους θα γίνουν οι εκλογές στις 24 Σεπτεμβρίου, δεν συνάδουν με το Διεθνές Δίκαιο και δεν επιτρέπουν τη διεξαγωγή
 Χθες το Μαυροβούνιο ανακοίνωσε ότι παρά την απόφασή του να μποϋκοτάρει τις εκλογές που προκήρυξε ο Μιλόσεβιτς, θα επιτρέψει τη διεξαγωγή της ψηφοφορίας.
 Ο ανώτατος διοικητής του ΝΑΤΟ στην Ευρώπη, στρατηγός Τζόζεφ Ράλστον, ανακοίνωσε ότι η Συμμαχία θα ενισχύσει την παρουσία της στα Βαλκάνια, σε μια προσπάθεια «αποφυγής κάθε κινδύνου αποσταθεροποίησης» κατά τη διάρκεια των προσεχών εκλογικών διαδικασιών σε όλη την περιοχή.
 Στρατοδικείο της Σερβίας αποφάσισε χθες να παραταθεί κατά ακόμα ένα μήνα η κράτηση των 2 Βρετανών και 2 Καναδών που συνελήφθησαν ως ύποπτοι τρομοκρατικών
ενεργειών. Η κυβερνητική εφημερίδα «Πολίτικα» επανέλαβε χθες το σενάριο περί μαφίας, γύρω από τη σύλληψη του πρώην προέδρου Ιβάν Στάμπολιτς. Ο δικηγόρος του πάντως απέρριψε το σενάριο και εξέφρασε την άποψη ότι ο εν δυνάμει αντίπαλος του Μιλόσεβιτς είναι ζωντανός, καθώς δεν υπάρχουν στοιχεία περί του αντιθέτου.
