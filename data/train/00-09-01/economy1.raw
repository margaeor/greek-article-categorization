Κατάλογο στον οποίο εμφανίζονται τα περισσότερα από τα μέλη των διοικητικών συμβουλίων του Χρηματιστηρίου Αθηνών, του Χρηματιστηρίου Παραγώγων και της Επιτροπής Κεφαλαιαγοράς να είναι ταυτοχρόνως διευθυντικά στελέχη σε κρατικές ή
ιδιωτικές εισηγμένες, όπως επίσης και σε χρηματιστηριακές ή επενδυτικές εταιρείες, έδωσε χθες στη δημοσιότητα ο βουλευτής του Συνασπισμού Παναγιώτης Λαφαζάνης. Δεν διευκρινίζεται, ωστόσο, ποιοι εξ αυτών μετέχουν ως θεσμοθετημένοι εκπρόσωποι στα διοικητικά συμβούλια των εποπτικών αρχών.
 Το γεγονός πλήττει την αξιοπιστία και τη φερεγγυότητα της ελληνικής κεφαλαιαγοράς και είναι πολιτικά και ηθικά ασυμβίβαστο, τονίζει ο Συνασπισμός σε ανακοίνωσή του για το ίδιο θέμα, προσθέτοντας ότι «δεν είναι δυνατόν τα ίδια πρόσωπα τα οποία επιτελούν τον κρίσιμο ρόλο εποπτείας και διαφάνειας στο ΧΑΑ, να υπηρετούν ταυτόχρονα συμφέροντα εισηγμένων επιχειρήσεων ή θεσμικών επενδυτών».
 Στην ίδια ανακοίνωση επισημαίνεται και η περίπτωση του κ. Αλεξάκη, ο οποίος ενώ διατελούσε πρόεδρος του ΧΠΑ και μέλος του Δ.Σ. του ΧΑΑ, ήταν ταυτόχρονα και στο Δ.Σ. του ΟΤΕ.
 Η κυβέρνηση οφείλει να αναλάβει τις ευθύνες της και μαζί με την ανεξαρτησία των εποπτικών οργάνων του ΧΑΑ, να καθιερώσει το ασυμβίβαστο της συμμετοχής στην Επιτροπή Κεφαλαιαγοράς και τα Δ.Σ. του ΧΑΑ και του ΧΠΑ προσώπων που κατέχουν διευθυντικές θέσεις σε επιχειρήσεις και επενδυτικές εταιρείες, καταλήγει στην ανακοίνωσή του ο Συνασπισμός.
