Για μία ακόμη φορά, από την ημέρα που γύρισε από τις διακοπές του, ο πρωθυπουργός Κώστας Σημίτης ζήτησε από τους υπουργούς του μεγαλύτερη αποτελεσματικότητα στους τομείς εκείνους που αφορούν την καθημερινή ζωή του πολίτη.
 Το έκανε και χθες στη συνεδρίαση της Κυβερνητικής Επιτροπής, γεγονός που δημιουργεί προβληματισμούς και ερωτήματα για το κατά πόσο είναι ικανοποιημένος
από την απόδοση των υπουργών και τη λειτουργία της κυβερνητικής μηχανής
 Ο κ. Σημίτης στο πλαίσιο αυτό, δηλαδή της αποτελεσματικότητας, αναφέρθηκε στην
εκτέλεση των έργων, στη βελτίωση της δημόσιας διοίκησης, στην ανάγκη λήψης μέτρων προστασίας των μικροεπενδυτών στο Xρηματιστήριο. Επιπλέον μίλησε και πάλι για την υγεία, την παιδεία και την απασχόληση, θέματα για τα οποία έχει μιλήσει και στο πρόσφατο παρελθόν.
 Προανήγγειλε κατ' αρχάς ειδική συνεδρίαση της Κυβερνητικής Επιτροπής για τα μεγάλα έργα που γίνονται σε όλη τη χώρα. Σε αυτή τη μελλοντική συνεδρίαση, όπως είπε και ο κυβερνητικός εκπρόσωπος Δημήτρης Ρέππας, μεταφέροντας το λόγο του πρωθυπουργού, θα συζητηθούν θέματα που αφορούν «τη σωστή και γρήγορη εκτέλεση των έργων για να έχουμε μια συνολική εικόνα πώς έχουν τα πράγματα, να
πάρουμε αποφάσεις και να δώσουμε κατευθύνσεις για βελτίωση της κατάστασης».
 Ο πρωθυπουργός όμως δεν έμεινε μόνο σε αυτόν τον τομέα. Επανέλαβε τις προτεραιότητες της κυβέρνησης για την αύξηση της απασχόλησης, την αντιμετώπιση
των προβλημάτων στο χώρο της Υγείας - Πρόνοιας και της Παιδείας και στάθηκε ιδιαίτερα στην εικόνα που παρουσιάζει η δημόσια διοίκηση, την οποία συνέδεσε άμεσα με την αξιοποίηση και απορρόφηση των πόρων. «Χωρίς ικανή και αποτελεσματική δημόσια διοίκηση δεν είναι δυνατόν να απορροφήσουμε και να αξιοποιήσουμε τους πόρους που έχουμε στη διάθεσή μας και είναι αρκετοί, ώστε να επιτύχουμε την ακόμη μεγαλύτερη ανάπτυξη της ελληνικής οικονομίας», είπε χαρακτηριστικά σύμφωνα με τον κ. Ρέππα. Επίσης ο κ. Σημίτης αναφέρθηκε και στην υποχρέωση της κυβέρνησης για τη λήψη μέτρων για τη διαφάνεια στο Xρηματιστήριο και την προστασία των μικροεπενδυτών.
 Οι παραπάνω αναφορές του κ. Σημίτη είναι φυσικό να δημιουργήσουν την αίσθηση ότι δεν είναι ικανοποιημένος ή περιμένει περισσότερα από τον υπουργό ΠΕΧΩΔΕ Κώστα Λαλιώτη και την υπουργό Εσωτερικών Βάσω Παπανδρέου. Ωστόσο ο κ. Ρέππας όταν ερωτήθη, τους κάλυψε, όπως και τον Γιάννο Παπαντωνίου.
 Τόνισε ότι τα έργα δεν είναι μόνο τα δημόσια ή εκείνα που ανήκουν στο ΥΠΕΧΩΔΕ αλλά και όλα όσα εκτελούνται από άλλους φορείς και χαρακτήρισε αξιέπαινο τον κ. Λαλιώτη για τα ολυμπιακά έργα. Για την κ. Παπανδρέου είπε ότι στον τομέα της δημόσιας διοίκησης έχει κάνει σημαντικά βήματα, έχει επιδοθεί σε μια προσπάθεια να τη βελτιώσει γιατί θεωρεί ότι έχει μείνει πίσω σε σχέση με αυτή των χωρών της Ε.E., αλλά όλοι «αναγνωρίζουμε ότι πρέπει να προχωρήσουμε σε αλλαγές και ακόμα μεγαλύτερη βελτίωση». Οσον αφορά τον κ. Παπαντωνίου, ο κ. Ρέππας τόνισε ότι χθες όλοι οι υπουργοί τον επαίνεσαν ως πρωτεργάτη της οικονομικής πολιτικής της κυβέρνησης.
