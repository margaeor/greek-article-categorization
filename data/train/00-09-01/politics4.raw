Αθήνα εκτιμά ότι για να καταστεί αποδοτική η εταιρική σχέση της Τουρκίας με την E. Ενωση θα πρέπει να περιέχει, κατά «τρόπο επιχειρησιακό», όλους τους όρους και τις προϋποθέσεις που αναφέρονται στις αποφάσεις του Ελσίνκι.
 Mε αυτόν τον τρόπο περιέγραψε χθες ο εκπρόσωπος του υπουργείου Εξωτερικών Π. Μπεγλίτης τη θέση της κυβέρνησης στην υπό διαμόρφωση εταιρική σχέση της Τουρκίας με την Ε. Ενωση, επιμένοντας ότι το θέμα είναι «ιδιαιτέρως ευαίσθητο»
και οι χειρισμοί του θα γίνουν στο «ανώτατο πολιτικό επίπεδο».
 Με άλλα λόγια, η Αθήνα επιμένει από τώρα και μέχρι το Δεκέμβριο, όταν θα ληφθούν οι τελικές αποφάσεις, ότι η εταιρική σχέση της Τουρκίας με την Ευρώπη θα πρέπει να καθορίζεται και από την πορεία των ελληνοτουρκικών σχέσεων, αλλά και από το βαθμό συνεισφοράς της Τουρκίας στην επίλυση του Κυπριακού, ό,τι δηλαδή αναφέρεται στις αποφάσεις του Ελσίνκι.
 Το «αυτονόητο» όμως δεν είναι και πραγματικό, καθώς οι αποφάσεις για την εταιρική σχέση απαιτούν ειδική πλειοψηφία, και η Αθήνα πρέπει να δώσει «μάχη» για να εξασφαλίσει τις θέσεις της.
 Η έναρξη της κρίσιμης αυτής περιόδου γίνεται το Σάββατο στο Εβιάν της Γαλλίας,
στην πρώτη συνεδρίαση των υπουργών Εξωτερικών των «Δεκαπέντε», οι οποίοι θα ασχοληθούν με το θέμα αυτό στο περιθώριο της Συνεδρίασης, εν όψει του σχετικού
κειμένου που θα διαμορφώσει η E. Επιτροπή στο τέλος του Οκτωβρίου.
 Το Συμβούλιο υπουργών Εξωτερικών των «Δεκαπέντε» στο Εβιάν της Γαλλίας θα ασχοληθεί πρωτίστως με τα εκκρεμή θέματα της θεσμικής μεταρρύθμισης της Ε.Ε. στο πλαίσιο της Διακυβερνητικής Διάσκεψης, αλλά και με την ομοσπονδιακή προοπτική της, καθώς και με το ανοιχτό θέμα του χρονοδιαγράμματος για την ένταξη των πρώτων υποψήφιων χωρών.
 Οι «Δεκαπέντε» θα ασχοληθούν ακόμα με τις επερχόμενες εκλογές στη Γιουγκοσλαβία και θα πάρουν θέση για την αποστολή διεθνών παρατηρητών στις εκλογές.
