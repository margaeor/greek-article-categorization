Με τη μεγαλύτερη επιθυμητή πλειοψηφία, σύμφωνα με όλες τις ενδείξεις, τη Δευτέρα ξεκαθαρίζει στο Συνασπισμό το ζήτημα της διαμόρφωσης του σχεδίου των θέσεων του κόμματος εν όψει του συνεδρίου του Ιουνίου.* Ο Νίκος Κωνσταντόπουλος, κατά τη χθεσινή συνεδρίαση της αρμόδιας επιτροπής, πήρε τα κείμενα που κατέθεσαν οι Νίκος Βούτσης, Στέργιος Πιτσιόρλας και Πέτρος 
Κουναλάκης με τους προβληματισμούς και τις προτάσεις τους, ούτως ώστε στη συνεδρίαση της Δευτέρας να παρουσιάσει κείμενο σχεδίου θέσεων, στο οποίο θα επιχειρείται η έκφραση της ευρύτερης δυνατής πλειοψηφίας των μελών και στελεχών. Το κείμενο αυτό θα εμπλουτιστεί με τις παρατηρήσεις των μελών της επιτροπής θέσεων και το επόμενο Σαββατοκύριακο θα τεθεί στην κρίση της Κεντρικής Πολιτικής Επιτροπής.
 Στη συνεδρίαση δεν παρέστη ο Νίκος Μπίστης (λόγω οικογενειακού προβλήματος), αλλά ενημέρωσε ότι οι απόψεις του είναι αυτές που κατέθεσε στην τελευταία σύνοδο της ΚΠΕ.
 Τα κείμενα που παρουσιάστηκαν στη χθεσινή συνεδρίαση δεν έχουν τη μορφή πλατφόρμας. Εκφράζουν προβληματισμούς και απόψεις για τις κινήσεις τις οποίες πρέπει να κάνει το κόμμα σε μια πορεία ανάκαμψης που πρέπει να χαράξει, απόψεις βεβαίως χρωματισμένες με τις κατευθύνσεις που θεωρεί ο καθένας ορθότερες.
 Νέο στοιχείο αποτελεί η παρέμβαση Κουναλάκη. Στους προβληματισμούς του αναφέρει, μεταξύ άλλων, ότι στο συνέδριο πρέπει να γίνει κάθαρση της φυσιογνωμίας του κόμματος με την επιβεβαίωση του ευρωπαϊκού του προσανατολισμού, την εκ προγράμματος και θέσεων αντιπολίτευση στην κυβέρνηση Σημίτη, κυρίως στον τομέα της κοινωνικής πολιτικής, καθώς και την εμμονή στον προοδευτικό εκσυγχρονισμό της χώρας. Πιστεύει επίσης, ότι για να ξεφύγει ο ΣΥΝ 
από τη μιζέρια και το περιθώριο, θα πρέπει να καταστήσει σαφές ότι είναι διατεθιμένος να μετάσχει στη διακυβέρνηση της χώρας, υπό την προϋπόθεση όμως της αλλαγής του εκλογικού νόμου και της προγραμματικής σύγκλισης.
