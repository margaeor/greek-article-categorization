 Πιάνει δουλειά ο Βαρδινογιάννης, μετά τις φωνές συμπαράστασης, που πυκνώνουν μέρα με τη μέρα επώνυμων κι ανώνυμων φίλων του Παναθηναϊκού. Χθες για παράδειγμα, κατέφτασε ανακοίνωση της ΠΑΛΕΦΙΠ Ν. Υόρκης, που τον καλεί να παραμείνει, ώστε να διώξει τη «μαύρη σκιά» από το ελληνικό ποδόσφαιρο και να συνεχίσει να χαρίζει στιγμές χαράς και περηφάνιας στο «πράσινο» λαό. Δεν αποκλείεται τα επόμενα 24ωρα να ξεκαθαρίσει οριστικά το τοπίο γύρω από τα διοικητικά, οπότε θα μπουν επί τάπητος όλες οι εκκρεμότητες του ποδοσφαιρικού τμήματος, δηλαδή ανανέωση συμβολαίων ποδοσφαιριστών και μεταγραφές. Το θέμα προπονητή είναι στην ουσία λυμένο ήδη, αφού, όπως έχουμε γράψει κατ' επανάληψη, θα αναλάβει ο Αγγελος Αναστασιάδης, εκτός αν γίνει κάποια έκπληξη της τελευταίας στιγμής. Ο Οσιμ, τον οποίο ήθελε ο ΠΑΟ, δεσμεύεται διά λόγου με τη διοίκηση της Στουρμ Γκρατς για άλλη μία χρονιά. Πριν από ημέρες δέχτηκε μάλιστα και μία άκρως δελεαστική πρόταση από την Αούστρια Βιέννης, την οποία απέρριψε. «Δεν πρόκειται να τον αφήσουμε να φύγει. Ολα είναι φαντασιώσεις των δημοσιογράφων», δήλωσε χαρακτηριστικά ο πρόεδρος της Στουρμ, Χάνες Κέρτνιγκ.
 Το λεπτό σημείο, η «εκκρεμότητα» με άλλα λόγια, για την οποία μίλησε από τις ΗΠΑ ο Βαρδινογιάννης, έχει σχέση με λάθος χειρισμούς που έγιναν από κάποια στελέχη τη χρονιά που πέρασε, εξαιτίας απειρίας κυρίως. Είναι πασιφανές και λογικό ότι μέσα σε μία ομάδα δεν είναι δυνατόν να υπάρχουν ταυτόχρονα δύο κέντρα αποφάσεων. Από τη στιγμή που καθοριστούν οι αρμοδιότητες του καθενός, το νερό θα ξαναμπεί στο αυλάκι. 
 Πρώτη η «Ε» έγραψε πριν από τρεις ημέρες ότι «ο Βαρδινογιάννης δεν πρόκειται να εγκαταλείψει τον Παναθηναϊκό». Οι εξελίξεις των επόμενων ημερών μάς δικαίωσαν. Από τη Δευτέρα, όταν θα πέσει και τυπικά η αυλαία του πρωταθλήματος, ο πρόεδρος θα αναλάβει πλήρη δράση...
