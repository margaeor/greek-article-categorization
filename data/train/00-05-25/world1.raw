 Δίνοντας με απρόσμενη σπουδή τέλος στον επί μία εικοσαετία έλεγχο του Νοτίου Λιβάνου, το Ισραήλ ολοκλήρωσε χθες τα ξημερώματα την αποχώρηση των στρατευμάτων του από την περιοχή, έξι εβδομάδες πριν από την προγραμματισμένη ημερομηνία.
 Προκειμένου να αντιμετωπίσει το κενό που δημιουργήθηκε με την εσπευσμένη αποχώρησή του, το Ισραήλ προειδοποίησε ότι οποιαδήποτε επίθεση στο έδαφός του προερχόμενη από το Νότιο Λίβανο θα θεωρηθεί ως «πράξη πολέμου» για την οποία θα θεωρηθούν υπεύθυνοι ο Λίβανος και η Συρία.
 Λίγες ώρες μετά την ισραηλινή αποχώρηση, Λιβανέζοι αντάρτες έφτασαν μέχρι τα σύνορα του Ισραήλ τα οποία σφραγίστηκαν, αλλά δεν υπήρξαν σημαντικά επεισόδια.
Καθώς πλέον δεν διαθέτει ούτε την ελάχιστη ζώνη ασφαλείας, αφού οι ισραηλινοί οικισμοί είναι χτισμένοι πάνω στα σύνορα προκειμένου να ενισχύσουν την ισραηλινή κυριαρχία, η ισραηλινή κυβέρνηση επιδιώκει τον άμεσο έλεγχο της περιοχής από τα λιβανικά κυβερνητικά στρατεύματα και προειδοποιεί ότι διαθέτει 
τα απαραίτητα στρατιωτικά σχέδια να απαντήσει σε οποιασδήποτε μορφής επίθεση στο ισραηλινό έδαφος.
 Σε επιστολή του προς το γενικό γραμματέα του ΟΗΕ, Κόφι Ανάν, ο Ισραηλινός πρωθυπουργός, Εχούντ Μπάρακ, επισημαίνει ότι, με την υποστήριξη του ΟΗΕ και των διεθνών δυνάμεων «είναι πρωταρχικά ευθύνη της λιβανέζικης κυβέρνησης να ενισχύσει τη σταθερότητα στην περιοχή και να εμποδίσει τρομοκρατικές δραστηριότητες από το λιβανικό έδαφος εναντίον του Ισραήλ».
 Ο Κόφι Ανάν ανακοίνωσε χθες ότι «κυανόκρανοι» του ΟΗΕ θα αναπτυχθούν στο Νότιο 
Λίβανο, μέχρι τα σύνορα του Ισραήλ, το ταχύτερο δυνατόν. «Δεν είμαι σε θέση να 
σας δώσω συγκεκριμένο χρονοδιάγραμμα αλλά έχουμε την πρόθεση να πάμε μόλις μπορέσουμε», είπε, επισημαίνοντας ότι ήδη συναντήθηκε με τους εκπροσώπους χωρών που θα προσφέρουν στρατεύματα.
 «Πρέπει πρώτα να επιβεβαιώσουμε την αποχώρηση μέχρι τα διεθνή σύνορα στη γραμμή που έχουμε προσδιορίσει και στη συνέχεια να συνεργαστούμε με τις χώρες-μέλη για την αποστολή ενισχύσεων», είπε.
 Την ισραηλινή αποχώρηση χαρακτήρισε ως πρώτη νίκη των Αράβων ο ηγέτης της οργάνωσης Χετζμπολά, σεΐχης Χασάν Νασραλάχ.
 «Ευλογούμε την απελευθέρωσή μας τούτη την ημέρα της ιστορικής νίκης που είναι η πρώτη από την έναρξη της αραβο-ισραηλινής σύρραξης πριν από 50 χρόνια», είπε, υποδεχόμενος τους απελευθερωθέντες κρατουμένους της φυλακής του Χιάμ, η οποία ήταν το κυριότερο σύμβολο της ισραηλινής κατοχής.
