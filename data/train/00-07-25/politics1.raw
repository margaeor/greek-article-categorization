 Χειραψία ήταν και...πέρασε. Και πέραν αυτής, ουδέν. Κάπως έτσι πέρασε και η χθεσινή βραδιά στο Προεδρικό Mέγαρο, χωρίς να σπάσει ο «πάγος» και χωρίς ο πρωθυπουργός και ο αρχιεπίσκοπος να πουν τίποτα το ουσιώδες μεταξύ τους.
 H μεν πολύκροτη «συνάντηση» έγινε, αλλά το αποτέλεσμά της ήταν μηδενικό. Μπορεί ο χώρος να μην προσφερόταν για τίποτα περισσότερο από μια τυπική «καλησπέρα», αλλά ήταν προφανές ότι όσα έχουν προηγηθεί θα ξεχαστούν δύσκολα και ακόμη πιο δύσκολο θα είναι να γίνει μια συνάντηση των δύο, στην οποία να κυριαρχήσει η ειλικρίνεια.
 Ο Χριστόδουλος ήταν ένας από τους σταρ της βραδιάς. Οι μισές τηλεοπτικές κάμερες και οι μισοί φωτογράφοι είχαν πέσει πάνω του. Οι άλλες μισές ήταν πάνω
στον Πρόεδρο της Δημοκρατίας και τον πρωθυπουργό. Στη μικρή βόλτα, από την είσοδο του κήπου έως το κιόσκι, Στεφανόπουλος και Σημίτης προπορεύονταν, χαιρετώντας τους προσκεκλημένους. Ο πρωθυπουργός ήταν γελαστός και δεν έκανε δηλώσεις.
 Ο Xριστόδουλος ακολουθούσε λίγα βήματα πίσω. Χαιρέτησε πολύ κόσμο, αλλά φαινόταν αμήχανος. Τα τηλεοπτικά μικρόφωνα τον κυνηγούσαν κι έκανε αρκετές δηλώσεις.
 Την πρώτη φορά είπε: «Μπορεί να έχουμε διαφορετικές απόψεις, αλλά δεν είμαστε εχθροί ώστε να μην χαιρετιόμαστε». Για να προσθέσει: «Από τη φύση μου είμαι αισιόδοξος, υπομονετικός και ψύχραιμος».
 Λίγο αργότερα, ρωτήθηκε αν η φωτογραφία της χειραψία, του με τον πρωθυπουργό αξίζει όσο χίλιες λέξεις και είπε προς τους δημοσιογράφους: Αυτό ισχύει πάντα και το ξέρετε καλύτερα εσείς.
 Tην τρίτη φορά, ρωτήθηκε αν μετά από τη χθεσινή χειραψία, θα ακολουθήσει συνάντηση. Απάντησε: «Δεν είναι δύσκολο να συναντηθούμε. Δύσκολο είναι να συναντηθούν οι αντιλήψεις μας». Και λίγο αργότερα φέρεται ότι δήλωσε: «Ο χρόνος δουλεύει για μας...».
 Το συμπέρασμα μετά τη χθεσινή εκδήλωση είναι προφανές. Ο πρωθυπουργός δεν επιδίωξε «κάτι περισσότερο» από μια χειραψία με τον αρχιεπίσκοπο. Αλλωστε, ο κ. Σημίτης δεν αποδίδει ιδιαίτερη σημασία σε τέτοιες ευκαιριακές συναντήσεις. Εχει ενοχληθεί ιδιαίτερα από πολλές δηλώσεις του αρχιεπισκόπου και εσχάτως, από ορισμένες νέες «ακραίες δηλώσεις» άλλων μητροπολιτών, και μια συνάντησή του με τον κ. Χριστόδουλο θα μπορούσε να γίνει μόνο με δική του πρωτοβουλία και αφού θα έχει προηγηθεί καλή προετοιμασία.
 Ο Χριστόδουλος δεν έδειχνε να αισθάνεται άνετα εν μέσω τόσο πολλών πολιτικών, αν και αρκετοί έσπευσαν να τον χαιρετήσουν. Εδειχνε να επιδιώκει να βρεθεί κοντά στον πρωθυπουργό, αλλά αυτό δεν συνέβη. Στο κιόσκι προσήλθε αφού είχαν καθήσει όλοι οι πολιτικοί και ο κ. Στεφανόπουλος τον έβαλε να καθήσει μεταξύ του προέδρου της Βουλής Απόστολου Κακλαμάνη και της κ. Νατάσας Καραμανλή. Ο κ.
Σημίτης καθόταν λίγο πιο μακριά κι έτσι δεν είχαν την ευκαιρία να ανταλλάξουν σχεδόν καμία κουβέντα.
 «Εκπληξη» θα μπορούσε να θεωρηθεί το γεγονός ότι περισσότερες κουβέντες αντάλλαξαν ο πρόεδρος της Βουλής και ο αρχιεπίσκοπος. Αλλά όχι επί της ουσίας.
Ελεγαν για τα μπάνια τους και πόσο μαύρισαν από τον ήλιο...
