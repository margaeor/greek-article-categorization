 Με τρόπο «ουσιαστικό και εποικοδομητικό» συνεχίζονται οι συνομιλίες μεταξύ Ισραηλινών και Παλαιστινίων στο Καμπ Ντέιβιντ και θα συνεχιστούν για όσο διάστημα υπάρχει ελπίδα διευθέτησης, ανακοίνωσε χθες ο εκπρόσωπος του Λευκού Οίκου Τζόε Λόκχαρντ, δηλώνοντας επίσης ότι ο Κλίντον ξεκίνησε τις χωριστές επαφές του με Αραφάτ και Μπάρακ, αμέσως μόλις γύρισε από την Ιαπωνία, τα μεσάνυχτα. Οι συνομιλίες, μάλιστα, συνεχίστηκαν μέχρι τις πέντε το πρωί.
 «Το γεγονός ότι έμεινε ξύπνιος ώς τις πέντε για να αντιμετωπίσει προσωπικά τα προβλήματα και ότι επανέλαβε τις συνομιλίες μετά από λίγες ώρες μας οδηγεί στο
συμπέρασμα ότι θεωρεί πως αξίζει τον κόπο», είπε ο Λόκχαρντ, προσθέτοντας, πάντως, ότι εάν ο πρόεδρος «κρίνει πως το περιεχόμενο και η ατμόσφαιρα των συνομιλιών δεν μπορούν να καταλήξουν σε συμφωνία...θα τις τερματίσει».
 Οι Ισραηλινοί θεωρούν ότι οι συνομιλίες έχουν φθάσει στην πιο κρίσιμη φάση. Ο κορυφαίος διαπραγματευτής της ισραηλινής ομάδας, Σλόμο Μπεν-Αμι, διατύπωσε χθες την εκτίμηση ότι «το αποτέλεσμα... θα ξεκαθαρίσει τελείως ή σχεδόν τελείως μέσα στις επόμενες δύο ημέρες».
 Εκτίμηση των Παλαιστινίων είναι από την άλλη ότι μέχρι στιγμής δεν έχει σημειωθεί καμία πρόοδος στα θέματα-κλειδιά. Ειδικότερα, ο Παλαιστίνιος αξιωματούχος Αμπντέλ Ραχίμ δήλωσε ότι «εάν οι Ισραηλινοί θέλουν μια ιστορική συμφιλίωση και μια δίκαιη ειρήνη στην περιοχή, πρέπει να δεσμευτούν στην ειρηνευτική διαδικασία, διαφορετικά δεν θα μπορέσουμε να καταλήξουμε σε συμφωνία».
 Τη λύπη του για τη μικρή στήριξη που προσφέρουν αραβικές και μουσουλμανικές χώρες στην παλαιστινιακή αντιπροσωπεία, με εξαίρεση την Αίγυπτο και τη Σαουδική Αραβία, εξέφρασε χθες ο πρόεδρος του Εθνικού Παλαιστινιακού Συμβουλίου Σαλίμ Ζαανούμ. Σύμφωνα με δημοσίευμα της αιγυπτιακής εφημερίδας «Αλ-τζουμχουρίγια», ο Γιάσερ Αραφάτ ζήτησε από τον Χόσνι Μουμπάρακ τη στήριξη της Αιγύπτου στις διαπραγματεύσεις, «απέναντι στην αδιάλλακτη πολιτική της κυβέρνησης του Ισραήλ». Η εφημερίδα «Αλ Αχράμ» έγραψε, πάντως, ότι στην έκτακτη συνάντησή τους προχθές, Μουμπάρακ και βασιλιάς Φαχντ εξέφρασαν «απόλυτη στήριξη» στις παλαιστινιακές διεκδικήσεις.
 Ο Ζαανούμ, στις δηλώσεις του χθες, προειδοποίησε επίσης ότι το ανεξάρτητο παλαιστινιακό κράτος θα ανακηρυχθεί στις 13 Σεπτεμβρίου, είτε υπάρξει συμφωνία
στο Καμπ Ντέιβιντ είτε όχι. Ξεκαθάρισε, μάλιστα, ότι στην επικράτεια του κράτους τους, οι Παλαιστίνιοι θα συμπεριλάβουν και «τα εδάφη από τα οποία θα πρέπει να αποσυρθούν οι Ισραηλινοί». «Θα θεωρήσουμε τα εδάφη αυτά κατεχόμενα»,
 Χθες, τη στήριξή τους στο αίτημα των Παλαιστινίων να τους επιστραφεί η κυριαρχία στα Ιεροσόλυμα, εξέφρασαν οι τρεις χριστιανοί επίσκοποι της πόλης, σύμφωνα με δήλωση της Χανάν Ασράουι. Η Ασράουι, μετά τη συνάντησή της με τον Πατριάρχη των ελληνορθόδοξων Διόδωρο, των Αρμενίων Τορκόμ και τον επίσκοπο της
Kαθολικής Eκκλησίας Μισέλ Σαμπάχ, είπε ότι και οι τρεις εκκλησίες «απορρίπτουν
το χωρισμό και κατακερματισμό της Ιερουσαλήμ, ομοίως και την κατάτμηση της κυριαρχίας επ' αυτής».
