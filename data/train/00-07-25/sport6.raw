Με εξάμηνο αποκλεισμό από κάθε αθλητική εκδήλωση τιμωρήθηκε χθες από τον αθλητικό δικαστή ο Ιεροκλής Στολτίδης, επειδή, όπως αναφέρει το σκεπτικό, «υπέγραψε συμβόλαια σε δύο επαγγελματικές ομάδες» (Ηρακλής και ΑΕΚ), ενώ παράλληλα χαρακτηρίζεται «άκυρο» το συμβόλαιο που υπέγραψε με τον Ηρακλή! 
 Ο α.δ. τιμώρησε και με χρηματικό πρόστιμο 1.000.000 δρχ. την ΠΑΕ Ηρακλής, που τηρεί σιγή ιχθύος, ενώ σήμερα θα καταθέσει έφεση κατά της απόφασης στη δευτεροβάθμια επιτροπή της ΕΠΟ, με στόχο να ακυρωθεί ή, στη χειρότερη περίπτωση, να μειωθεί η ποινή, για να μπορεί να παίξει ο διεθνής ποδοσφαιριστής με τη φανέλα του Ηρακλή.
 Ούτε ο Στολτίδης έκανε σχόλιο, αλλά η απόφαση αυτή ήταν ένα πραγματικό σοκ για την οικογένεια του Ηρακλή, που περίμενε την απαλλαγή του παίκτη και την κατακύρωση της μετεγγραφής στον Ηρακλή.
 Ο α.δ. αποφάσισε ότι δεν ισχύει καμμία ανανέωση συνεργασίας με την ομάδα της Θεσσαλονίκης, ούτε φυσικά και θέμα μεταγραφής του στην ΑΕΚ, αλλά τιμωρεί τον παίκτη, δεχόμενος ότι υπέγραψε σε δύο ομάδες.
 *Ο Γιάννης Κυράστας ζήτησε ακόμη και χτες την απόκτηση ενός κεντρικού αμυντικού παίκτη, ενώ οι πληροφορίες από τη Ρωσία αναφέρουν ότι το θέμα Σέμακ παραμένει στάσιμο, δεδομένου ότι η ΤΣΣΚΑ δεν φαίνεται διατεθειμένη να κάνει πίσω στις οικονομικές της απαιτήσεις.
