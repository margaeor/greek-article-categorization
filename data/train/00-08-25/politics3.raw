 «Οχι δαπάνες και εφησυχασμό», είπε χθες στους υπουργούς ο πρωθυπουργός Κώστας Σημίτης, γιατί προέχει «η διατήρηση των επιδόσεων της οικονομίας, η επίτευξη της πραγματικής σύγκλισης, η ενσωμάτωση της ελληνικής οικονομίας στην ευρωπαϊκή και η ενίσχυση της κοινωνικής πολιτικής της κυβέρνησης» - στόχοι τους οποίους θα αναπτύξει στην ομιλία του στη Διεθνή Εκθεση Θεσσαλονίκης στις 2 Σεπτεβρίου.
 Ο πρωθυπουργός Κώστας Σημίτης, στη χθεσινή πρώτη μετά τις διακοπές συνεδρίαση του υπουργικού συμβουλίου, προϊδέασε για ένα σφιχτό προϋπολογισμό και κατά συνέπεια για σφιχτή οικονομική πολιτική για μία ακόμη χρονιά, παρά την επίτευξη του στόχου της ένταξης στην ΟΝΕ. Υποστήριξε, όμως, ότι βασική επιδίωξη της οικονομικής πολιτικής, που θα αποτυπωθεί στο νέο προϋπολογισμό, είναι η «ανάπτυξη και η σταθερότητα».
 Κλειδί για την επίτευξη της επιδίωξης αυτής ο πρωθυπουργός θεωρεί τη μείωση των δαπανών του Δημοσίου τους επόμενους μήνες. Γι' αυτό επέστησε την προσοχή στους υπουργούς ως προς το σκέλος των δαπανών στις προτάσεις που θα κάνουν στο
υπουργείο Εθνικής Οικονομίας για τη σύνταξη του προϋπολογισμού. Υπογράμμισε χαρακτηριστικά ότι η ένταξη στην ΟΝΕ δεν συνεπάγεται εφησυχασμό, αλλά αποτελεί
το μέσον ισχυροποίησης της οικονομίας, και ισχυρή οικονομία σημαίνει μεταξύ άλλων εκλογίκευση των δαπανών, χαμηλό πληθωρισμό, δημοσιονομική πειθαρχία. 
 Με όλα αυτά, κατά τον πρωθυπουργό, θα δημιουργηθεί ένα «υγιές πλεόνασμα για την αποτελεσματική ανάδειξη των τριών αιχμών της κυβερνητικής πολιτικής, δηλαδή της Παιδείας, της Υγείας, της Εργασίας -απασχόλησης, ανεργίας».
 Ο πρωθυπουργός ζήτησε «εδώ και τώρα με δράση και τόλμη» ολοκλήρωση όλων των αναγκαίων αλλαγών σε όλους τους τομείς, λέγοντας χαρακτηριστικά ότι η πολιτική
της κυβέρνησης στο εξής θα είναι «εμπροσθοβαρής», μια λέξη που τη χρησιμοποίησε και αμέσως μετά τις εκλογές... 
 Ως κυβερνητικές προτεραιότητες, πλην των παραπάνω τομέων, ανέφερε: την περιφερειακή ανάπτυξη και την αποτελεσματική αξιοποίηση του Γ' ΚΠΣ για την ισόρροπη ανάπτυξη της χώρας, την ευελιξία της δημόσιας διοίκησης και την αναθεώρηση του Συντάγματος. Ωστόσο, τόνισε, δεν υπάρχουν τομείς μείζονος ή ήσσονος σημασίας, γιατί όλοι εμπεριέχουν προβλήματα που σχετίζονται με τον πολίτη και την καθημερινότητά του.
