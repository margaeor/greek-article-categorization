 στάση της Αγκυρας στο Κυπριακό και στις ελληνοτουρκικές σχέσεις δημιουργεί προβλήματα στις σχέσεις της Τουρκίας με την Ε.Ε., είπε ο επίτροπος, υπεύθυνος για τη διεύρυνση, Γκούντερ Φερχόιγκεν, που πραγματοποίησε επίσημη επίσκεψη στην Τουρκία.
 Στην κατ' ιδίαν συνάντησή του με τον Τούρκο πρωθυπουργό Μπουλέντ Ετζεβίτ, ο Φερχόιγκεν ζήτησε από την Αγκυρα να υιοθετήσει πιο διαλλακτική στάση στο Κυπριακό και στα θέματα του Αιγαίου και να σταματήσει να αντιδρά «με βάση το συναίσθημα», αναφέρει ο τουρκικός Tύπος.
 «Δεν καταλαβαίνω γιατί βρισκόμαστε σε τέτοιο αδιέξοδο», είπε ο Ευρωπαίος επίτροπος και επεσήμανε ότι «η Ελλάδα είναι μέλος της Ε.Ε., η Τουρκία και η Κυπριακή Δημοκρατία είναι υποψήφιες για ένταξη χώρες και κανείς δεν αφήνει εκτός την τουρκοκυπριακή πλευρά».
 «Η Ε.Ε. πρέπει να μας αφήσει μόνους», υποστήριξε ο κ. Ετζεβίτ και ισχυρίστηκε ότι «η ανάμειξη της Ε.Ε. στο Κυπριακό και στις ελληνοτουρκικές σχέσεις, καθυστερεί την επίλυση των προβλημάτων».
 Ο Τούρκος πρωθυπουργός επενέλαβε την πάγια στάση της Αγκυρας στο Κυπριακό, περί δύο ανεξαρτήτων κρατών και πρόσθεσε ότι «τα ζητήματα ανάμεσα στην Τουρκία
και την Ελλάδα επιβάλλεται να λυθούν μέσω διαλόγου».
