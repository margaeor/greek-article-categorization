 Δείχνοντας για άλλη μια φορά την ευαισθησία τους σε οποιασδήποτε μορφής κριτική, οι τουρκικές αρχές κατέσχεσαν χθες τα διαβατήρια δύο Βρετανών βουλευτών που επισκέπτονται τη νοτιοανατολική Τουρκία, προκειμένου να εξετάσουν τις συνέπειες από την ανέγερση ενός φράγματος, που αναμένεται να καταστρέψει πόλεις, χωριά και αρχαιολογικούς χώρους.
 Η τουρκική Aστυνομία κατέσχεσε τα διαβατήρια της Αν Κλιντ, προέδρου της Eπιτροπής Ανθρωπίνων Δικαιωμάτων του βρετανικού κοινοβουλίου, και του Πίτερ Λόιντ, λίγη ώρα μετά την επίσκεψη των δύο βουλευτών στο μεσαιωνικό φρούριο Χασανκέιφ, το οποίο απειλείται να καλυφθεί με τα νερά της τεχνητής λίμνης που θα δημιουργηθεί και μίλησαν με τοπικούς αξιωματούχους σχετικά με τα προβλήματα
χιλιάδων κατοίκων της περιοχής, κυρίως Κούρδων, που θα μείνουν άστεγοι.
 Ο κυβερνήτης της επαρχίας Μπατμάν επέστρεψε τα διαβατήρια στους βουλευτές ύστερα από 15 ώρες και ζήτησε συγγνώμη.
 Στη Βρετανία υπάρχει έντονο ενδιαφέρον της κοινής γνώμης για το φράγμα Ιλισού στον ποταμό Τίγρη, καθώς το φράγμα κατασκευάζεται από τη βρετανική εταιρεία Μπάλφουρ Μπίτι. Ομάδες προστασίας των ανθρωπίνων δικαιωμάτων και περιβαλλοντικές οργανώσεις αντιτίθενται στο πρόγραμμα, καταγγέλλοντας ότι θα καταστρέψει το περιβάλλον, δεκάδες πόλεις και χωριά, καθώς και αρχαιολογικούς
