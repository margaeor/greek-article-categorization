<html>
<!--
	Web Author:  Αριστείδης Παλιούρας
	email: aris@enet.gr
-->

<head><title>E Online - ΕΛΛΑΔΑ</title></head><BODY BGCOLOR="#FFFFFF"><!--msnavigation--><table BGCOLOR="#FFFFFF" border="0" cellpadding="0" cellspacing="0" width="100%"><tr><td BGCOLOR="#FFCC00" valign="top" width="1%"><P ALIGN="CENTER"><IMG SRC="../../standard/gia.gif" ALT="ΕΛΕΥΘΕΡΟΤΥΠΙΑ - Για να μη μένετε θεατές στα γεγονότα" WIDTH=100 HEIGHT=92><BR><FONT SIZE=2><B>

Δευτέρα 17 Ιουλίου 2000
</B></FONT>
		<BR>

		<BR>

		<A HREF="../../keimena/kairos/kairos.htm"> <IMG SRC="../../standard/kairos.gif" ALT="ΚΑΙΡΟΣ" WIDTH="89" HEIGHT="55" BORDER="0"></A>

		<BR>

		<BR> <b> <font size=2> ΣΤΗΛΕΣ  </font> </b> <BR>

		<BR><A HREF="../../stiles/sfigmos.htm"><IMG SRC="../../standard/lbar/sfigmos.gif" ALT="ΣΦΥΓΜΟΣ" BORDER=0 width=103 height=17></A><BR>

		<A HREF="../../stiles/apopsis.htm"><IMG SRC="../../standard/lbar/apopsis.gif" ALT="ΑΠΟΨΕΙΣ" BORDER=0 width=103 height=17></A><BR>

		<A HREF="../../stiles/politika.htm"><IMG SRC="../../standard/lbar/politika.gif" ALT="ΠΟΛΙΤΚΑ ΠΑΡΑΣΚΗΝΙΑ" BORDER=0 width=103 height=17></A><BR>

		<A HREF="../../stiles/analisi.htm"><IMG SRC="../../standard/lbar/analisi.gif" ALT="ΑΝΑΛΥΣΗ ΓΕΓΟΝΟΤΩΝ" BORDER=0 width=103 height=17></A><BR>

		<A HREF="../../stiles/kafenio.htm"><IMG SRC="../../standard/lbar/kafen.gif" ALT="ΚΑΦΕΝΕΙΟ Η ΕΛΛΑΣ" BORDER=0 width=103 height=17></A><BR>

		<A HREF="../../stiles/diethni.htm"><IMG SRC="../../standard/lbar/diethni.gif" ALT="ΔΙΕΘΝΗ" BORDER=0 width=103 height=17></A><BR>

		<A HREF="../../stiles/prosopa.htm"><IMG SRC="../../standard/lbar/prosopa.gif" ALT="ΠΡΟΣΩΠΑ" BORDER=0 width=103 height=17></A><BR>

		<BR><b><font size=2> ΟΔΗΓΟΙ </font> </b>

		<BR>

		<BR>

		<A HREF="http://193.92.17.20/tv/tvfrm.htm"><IMG SRC="../../standard/lbar/tv.gif" ALT="ΤΗΛΕΟΡΑΣΗ" BORDER=0 width=103 height=17></A><BR>

		<A HREF="../../keimena/cinema/cinema.htm"><IMG SRC="../../standard/lbar/cinema.gif" ALT="ΚΙΝΗΜΑΤΟΓΡΑΦΟΙ" BORDER=0 width=103 height=17></A><BR>

		<A HREF="../../keimena/cinema/theatres.htm"> <IMG SRC="../../standard/lbar/theatres.gif" ALT="ΘΕΑΤΡΑ" BORDER=0 width=103 height=17></A><BR>

		<A HREF="http://www.enet.gr/finance/firstfin.htm"><IMG SRC="../../standard/lbar/xrima.gif" ALT="ΧΡΗΜΑΤΙΣΤΗΡΙΟ" BORDER=0 width=103 height=17></A><BR>

		<A HREF="../../stiles/mediaw.htm"><IMG SRC="../../standard/lbar/mediaw.gif" ALT="ΤΟΥ ΚΟΣΜΟΥ ΤΑ MEDIA" BORDER=0 width=103 height=17></A></P><BR>

		<BR><BR>

		</td></P></td><td valign="top" width="24"></td><!--msnavigation--><td valign="top"><div align="left"><MAP NAME="FrontPageMap"><AREA SHAPE="CIRCLE" COORDS="367, 39, 11" HREF="../../greece.htm"><AREA SHAPE="CIRCLE" COORDS="394, 40, 11" HREF="http://www.enet.gr/"><AREA SHAPE="CIRCLE" COORDS="421, 40, 11" HREF="../../fpage.htm"></MAP><table border="0" width="354" height="105"><tr>    <td width="450" height="47"><IMG SRC="../../standard/gbar-s.jpg" WIDTH=451 HEIGHT=71 ALT="ΕΛΕΥΘΕΡΟΤΥΠΙΑ - ΕΛΛΑΔΑ" USEMAP="#FrontPageMap" BORDER=0></td> </tr>  <tr>    <td height="30"></td>  </tr>  <tr>    <td>


<b>Ο</b>

μέσος όρος ηλικίας των μητροπολιτών μελών της Διαρκούς Ιεράς Συνόδου από το Σεπτέμβριο, που ξεκινά το νέο εκκλησιαστικό έτος, είναι τα 69 χρόνια. Ο μικρότερος μητροπολίτης είναι 60 χρόνων, ενώ ο μεγαλύτερος φτάνει τα 86.<p>
 Τρεις από τους μητροπολίτες ανέλαβαν τα καθήκοντά τους το «σωτήριον έτος» 1967, ενώ στη συντριπτική πλειοψηφία τους είναι ιδιαίτερα συντηρητικοί και για

το λόγο αυτόν θα αναζητήσουν τρόπους συντήρησης του θέματος των ταυτοτήτων και

να έρθουν σε ευθεία κόντρα για άλλη μια φορά με την Πολιτεία. Είναι σίγουρο πως για τον αρχιεπίσκοπο Χριστόδουλο, που αναζητά να βρει διόδους επικοινωνίας

με την κυβέρνηση, δεν θα είναι και ιδιαίτερα ευχάριστη περίοδος.<p>
 Ανάμεσα στους μητροπολίτες βρίσκεται ένας από τους στενούς του συνεργάτες, ο μητροπολίτης Φιλίππων (Καβάλας) Προκόπιος. Και ένας «αδελφός» του. Ο μητροπολίτης Καλαβρύτων Αμβρόσιος. Στον πρώτο θα απευθυνθεί ο αρχιεπίσκοπος, για να αναζητήσουν μαζί κάποιες ισορροπίες ώστε να κατευνάσουν τα πνεύματα των

μητροπολιτών που θα σηκώσουν τους τόνους.<p>
 Οσο για τον δεύτερο, είναι σίγουρο ότι μπορεί να παρασύρει το Χριστόδουλο σε ρήξεις τόσο εντός όσο και εκτός Ιεραρχίας. Οι μητροπολίτες που θα αποτελούν τα

μέλη της Διαρκούς Ιεράς Συνόδου (ΔΙΣ), υπό την προεδρία Χριστόδουλου, είναι οι

δώδεκα που ακολουθούν. Εκτός απροόπτου βέβαια καθώς, αν κάποιος από τους αρχιερείς παραιτηθεί για οποιονδήποτε λόγο, θα αντικατασταθεί από τον αμέσως επόμενο στον κατάλογο των μητροπολιτών. Εξι από τους αρχιερείς μέλη της ΔΙΣ προέρχονται από τη βόρεια Ελλάδα, από τις μητροπόλεις των Νέων Χωρών, όπως είναι γνωστές. Πρόκειται για μητροπόλεις που υπάγονται πνευματικά στο Οικουμενικό Πατριαρχείο και διοικητικά στην Εκκλησία της Ελλάδας. Οι άλλοι έξι

αρχιερείς προέρχονται από τις μητροπόλεις της νότιας Ελλάδος. Ποιοι είναι, όμως, οι δώδεκα μητροπολίτες; <p>
 - Σιδηροκάστρου Ιωάννης. Είναι 86 χρόνων, ο μεγαλύτερος της Διαρκούς Ιεράς Συνόδου. Είναι κληρικός 50 χρόνια. Εγινε μητροπολίτης το 1967. Είναι γνωστός για τις ακραίες απόψεις του, ανάλογες μ' εκείνες του μητροπολίτη πρώην Φλωρίνης Αυγουστίνου Καντιώτη. Δεν φωνάζει και δεν κάνει δηλώσεις. Δεν έχει ιδιαίτερες σχέσεις με τα Μέσα Ενημέρωσης και αναμένεται να ακολουθήσει τον «όχλο» των ιεραρχών που δεν θα διστάσουν να λάβουν και ακραίες αποφάσεις τόσο για το θέμα των ταυτοτήτων όσο και για άλλα θέματα για τα οποία θα κρίνουν ότι

η Εκκλησία έχει λόγο και πρέπει να τον επιβάλει. <p>
 - Φλωρίνης Θεόκλητος, 68 χρόνων. Πνευματικό τέκνο του Αυγουστίνου Καντιώτη, από τον οποίο επηρέαστηκε ιδιαίτερα. Είναι πολύ συντηρητικός. Εξελέγη μητροπολίτης το 1999, μετά την παραίτηση του Αυγουστίνου. Οταν ξεκίνησε το θέμα της αναγραφής του θρησκεύματος στις ταυτότητες, ο Θεόκλητος έδωσε το στίγμα του. Επιτέθηκε με δήλωσή του στον πρωθυπουργό χαρακτηρίζοντάς τον «κλέπτη εν νυκτί» που εισάγει «σε εποχή ολοκληρωτικής δουλείας». Οπως είχε πει

για τον πρωθυπουργό «παρά τις υποσχέσεις που έδωσε, εσήμανε την έναρξη μιας έσχατης εποχής ολοκληρωτικής δουλείας. Τι φοβούνται οι άρχοντες και δεν πραγματοποιούν δημοψήφισμα; Τη λαϊκή ετυμηγορία; Αν ναι, τότε έχουμε μια στυγνή δικτατορία». <p>
 - Λαγκαδά Σπυρίδων, 74 χρόνων. Είναι 48 χρόνια κληρικός. Ηταν καθηγητής θρησκευτικών στη Μέση Εκπαίδευση, και υπηρέτησε ως στρατιωτικός ιερέας. Μητροπολίτης εξελέγη το 1967. Θα στηρίξει πρώτα όσες ακραίες προτάσεις γίνουν και στη συνέχεια τον αρχιεπίσκοπο. Με «πρόσχημα» το λόγο του Ευαγγελίου μπορεί

να οδηγήσει στα άκρα. <p>
 - Πολυανής και Κιλκισίου Απόστολος. Είναι 76 χρόνων και είναι κληρικός 50 χρόνια. Εξελέγη το 1967 μητροπολίτης Ζακύνθου. Το 1974, απομακρύνθηκε από τη μητρόπολη Ζακύνθου, όταν εξελέγη αρχιεπίσκοπος ο Σεραφείμ. Το 1991 «κατεστάθη δι' αποφάσεως της σεπτής Ιεραρχίας», στην Ιερά Μητρόπολη Πολυανής και Κιλκισίου. Πρόκειται για έναν από τους ιερωνυμικούς μητροπολίτες που αποδέχθηκε τη μητρόπολη που του πρότεινε ο Σεραφείμ και με τον τρόπο αυτό... αποκαταστάθηκε. Θα εκτελεί χρέη αντιπροέδρου της Διαρκούς Ιεράς Συνόδου, καθώς

έχει τα πρεσβεία της αρχιεροσύνης. <p>
 - Σισανίου και Σιατίστης Αντώνιος, 80 χρόνων. Εξελέγη μητροπολίτης στις 23 Μαΐου 1974. Σπούδασε θεολογία στην Αθήνα και έκανε μετεκπαίδευση στο Παρίσι και στην Οξφόρδη. Θεωρείται χαμηλών τόνων. Ποτέ δεν έχει ακουστεί κάποια κριτική σε βάρος του στο εσωτερικό της Ιεραρχίας. Το ίδιο αναμένεται να κάνει και ως μέλος της Συνόδου από τον ερχόμενο Σεπτέμβριο. <p>
 - Φιλίππων Νεαπόλεως και Θάσου Προκόπιος, 61 χρόνων. Για το μητροπολίτη Καβάλας η θητεία στη νέα Διαρκή Ιερά Σύνοδο είναι ίσως μία από τις περισσότερο

δύσκολες «αποστολές» που έχει αναλάβει. Από την ημέρα που εξελέγη ο αρχιεπίσκοπος Χριστόδουλος, είναι στενός του συνεργάτης, έχοντας τη θέση του προέδρου της Διοικούσας Επιτροπής για τα οικονομικά. Τον περασμένο Ιανουάριο είχε μια μεγάλη κόντρα με το διευθυντή των οικονομικών υπηρεσιών της Εκκλησίας

Κωνσταντίνο Πυλαρινό, όταν ο δεύτερος εμμέσως πλην σαφώς έκανε πρόταση για την

επένδυση κεφαλαίων της Εκκλησίας στο Χρηματιστήριο. Ο Προκόπιος εξελέγη μητροπολίτης το 1974. <p>
 - Καλαβρύτων και Αιγιαλείας, Αμβρόσιος. Εξελέγη μητροπολίτης το 1978. Είναι πνευματικός «αδελφός» του αρχιεπισκόπου, καθώς είναι μέλος της Χρυσοπηγής. Ο ίδιος φέρεται ως ο εμπνευστής της κίνησης του αρχιεπισκόπου να υψώσει το λάβαρο της απελευθέρωσης στο συλλαλητήριο της Αθήνας. Ο Αμβρόσιος τύπωσε και καρτ-ποστάλ, κάπου 300.000, στην τιμή των 6 δραχμών συν ΦΠΑ - όπου οι πιστοί θα δήλωναν ότι είναι ορθόδοξοι χριστιανοί. Χαρακτήρισε τον πρωθυπουργό δικτάτορα.<p>
 - Τρίκκης και Σταγών Αλέξιος, 68 χρόνων. Εξελέγη μητροπολίτης το 1982. Δεν μιλάει στους δημοσιογράφους και κρατά αποστάσεις από όλες τις «πτέρυγες» της Εκκλησίας. Είναι σχεδόν σίγουρο ότι θα υπηρετήσει τον αρχιεπίσκοπο Χριστόδουλο

όπως έκανε και με τον Σεραφείμ. Αυτό δεν σημαίνει ότι θα συμφωνήσει και με ακραίες λύσεις και επιλογές της Διαρκούς Ιεράς Συνόδου. <p>
 - Αττικής Παντελεήμων, 62 χρόνων. Το 1977 εξελέγη μητροπολίτης Ζακύνθου, ενώ το 1994 «κατεστάθη» υπό της Ιεράς Συνόδου μητροπολίτης Αττικής. Οταν μετά την πρόσφατη Σύνοδο της Ιεραρχίας κάποιοι διέρρευσαν ότι διαφώνησε με τις αποφάσεις της πλειοψηφίας, διαμαρτυρήθηκε έντονα διαψεύδοντας ότι δεν συμφώνησε με τις «λαοσυνάξεις». Οι σχέσεις του με τον αρχιεπίσκοπο είναι καλές, ενώ δεν είναι κακές με τους μητροπολίτες της «αντιπολίτευσης».<p>
 - Καρπενησίου Νικόλαος, 71 χρόνων. Εξελέγη το 1979 ως πρώτος μητροπολίτης στη νεοσυσταθείσα Ιερά Mητρόπολη Καρπενησίου. Δεν είναι γνωστός εκτός Εκκλησίας. Χαμηλών τόνων, είναι σίγουρο πως δεν θα έρθει σε ρήξεις. <p>
 - Μονεμβασίας και Σπάρτης Ευστάθιος, 60 χρόνων. Εξελέγη μητροπολίτης το 1980. Πνευματικό τέκνο του Μεσσηνίας Χρυσοστόμου. Δεν είναι υψηλών τόνων, είναι όμως

του κλήματος των συντηρητικών και εκεί θα εντάσεται, αν και εφόσον οι μητροπολίτες ψηφίζουν για τις αποφάσεις της Διαρκούς Ιεράς Συνόδου. <p>
 - Ηλείας Γερμανός, 68 χρόνων. Εξελέγη το 1981. Ανήκει στην «αντιπολίτευση». Θεωρείται του κλήματος του μητροπολίτη Θηβών Ιερώνυμου. Θα είναι -αν είναι- η «παραφωνία» της Συνόδου, καθώς απηχεί τις απόψεις του Ιερώνυμου. Ολα αυτά δεν σημαίνουν ότι θα υψώσει τους τόνους ή ότι θα κάνει «αντιπολίτευση για την αντιπολίτευση».<p>


</td>  </tr>  <tr>    <td width="354" height="22"></td>  </tr></table></div><p>  <!--msnavigation--></td></tr><!--msnavigation--></table><br><center><table width = 640> <CENTER><b> Επικοινωνήστε με την </b><A HREF="mailto:elef@enet.gr">"E on-line"</A> <p><b> Copyright © 1999 Χ. Κ. Τεγόπουλος Εκδόσεις Α.Ε.</b><br> <br><font size = 2><b> ΑΠΑΓΟΡΕΥΕΤΑΙ </b> η αναδημοσίευση, η αναπαραγωγή, ολική, μερική ή περιληπτική, ή κατά παράφραση, ή διασκευή απόδοση του περιεχομένου της ηλεκτρονικής εφημερίδας με οποιονδήποτε τρόπο, μηχανικό, ηλεκτρονικό, φωτοτυπικό, ηχογράφησης ή αλλο, χωρίς προηγούμενη γραπτή άδεια του εκδότη. Νόμος 2121/1993 και κανόνες Διεθνούς Δικαίου πού ισχύουν στην Ελλάδα.</font></CENTER></table></center></body></html>
