Tου ΓIΩPΓΟY BIΔAΛH «Ολα ίσα είναι. Και τα κέρδη και οι χαρές και οι λύπες και οι ζημιές και οι απολαύσεις. Δεν χάσαμε τίποτα, δεν μας έλειψε τίποτα. Μόνο που θα κρυώσουμε με τον ανεμιστήρα εδώ, πάμε πιο κει». Ενα μεσημέρι στου «Ζόναρς» στην Πανεπιστημίου με τον Σταμάτη Κόκοτα να ξεκινάει απολαυστικός την κουβέντα μας, μ' ένα σύντομο απολογισμό της 33χρονης διαδρομής του στο έντεχνο λαϊκό τραγούδι (τέλη του '66 άνοιγε τα φτερά του με το «Ενα μεσημέρι» του Σταύρου Ξαρχάκου). Αφορμή η σειρά συναυλιών που δίνει στην επαρχία μετά από πολύ καιρό, έχοντας στο πλάι του την Αντριάννα Κόλλια, τον Κοσμά Κοκόλη, τον τραγουδοποιό Παντελή Αμπαζή και επταμελή ορχήστρα. Η πρώτη είναι απόψε στο Βόλο (στο ανοιχτό δημοτικό θέατρο Νέας Ιωνίας) και η δεύτερη την Κυριακή στην Ιο (στο αμφιθέατρο «Οδυσσέας Ελύτης»). Θ' ακολουθήσουν Ανδρος, Κέα, Σέρρες, Καβάλα, Ρόδος, Καλαμάτα, κ.ά. Επιστρέφει ακμαίος μετά το καρδιολογικό πρόβλημα που ξεπέρασε επιτυχώς πριν λίγους μήνες, με εγχείρηση τριπλού μπάι-πας. «Αφού καθαρίσαμε με τον καθρέφτη της ζωής, την καρδιά που την κάναμε καινούργια, πάμε με άλλη δύναμη. Είμαι τυχερός που μ' εγχείρησε το μεγαλύτερο μαχαίρι του κόσμου, ο Δημήτρης Μπουλαφέντης. Τεράστιος επιστήμονας. Εξηνταπέντε ώρες στο μαξιλάρι μου να με παρακολουθεί. Δεν ξέρω αν χωράει όλη η Αθήνα για να τον ευχαριστήσω».  Η βελούδινη φωνή του Κόκοτα συνόδευσε μελωδικά τουλάχιστον τρεις γενιές με τραγούδια των Ξαρχάκου, Μούτση, Καλδάρα, Σπανού, Χατζηνάσιου, Τσιτσάνη, Ζαμπέτα, Θεοδωράκη σε στίχους Γκάτσου, Παπαγιαννοπούλου, Παπαδόπουλου, κ.ά. Επιφυλάσσοντας κι εκπλήξεις στο κοινό του, θα ερμηνεύσει 30 τραγούδια στην περιοδεία του («Βρέχει ο Θεός», «Απονη καρδιά», «Με τι καρδιά τον κόσμο ν' αρνηθώ», «Ονειρο απατηλό», «Ρωμιός αγάπησε Ρωμιά», «Δεν το μπορείς», «Πες πως μ' αντάμωσες», «Μια παρένθεση», «Το αλάνι», «Στου προφήτη Ηλία», κ.λπ.).  Μ' ένα κασκέτο καπετάνιου στα μαλλιά, με τις αχώριστες φαβορίτες του και το πλατύ καλοσυνάτο του χαμόγελο, λαϊκός και συνάμα ευγενής, αφοπλιστικός εν τη ρύμη του λόγου του, ο Κόκοτας μιλάει για το τραγούδι, τον έρωτα, το γιο του τον Δημήτρη, τα παλιά καλά χρόνια, το φίλο του τον Ωνάση κ.ά.  Γλυκό του κουταλιού * Δείχνετε ξανανιωμένος. «Είναι η αγάπη που έχω στον κόσμο που τόσο μ' αγαπάει. Μοιάζω παραπάνω από 18 χρονώ; Αντε 19, σας χαρίζω ένα». * Πολλά έχουν αλλάξει στο τραγούδι από τη δεκαετία του '60. Σπάνια ακούμε τραγούδια απλά, που να συγκινούν. Κυριαρχεί η σόδα, η καψούρα, το ντίσκο-λαϊκό. Τι φταίει;  «Δεν υπάρχουν σωστά ταλέντα. Κι εμένα μου έχει στοιχίσει που δεν έσκασε κάτι. Δεν μπορώ να λέω όλη την ώρα για το γιο μου τον Δημήτρη, που είναι ο σημαιοφόρος της παρελάσεως όλης. Θα με περάσουνε για χαζομπαμπά. Μιλάμε για νέους τραγουδιστές, που αν ασχοληθούν σωστά με το είδος μπορεί να κάνουν κάτι». * Με τους συνθέτες τι γίνεται;  «Πήγανε να κάνουν μια στροφή του τραγουδιού και το φέρανε στο πιο πλαστικό. Αυτό όμως δεν μπορεί να στηρίξει μια δυναστεία, η οποία λάμπει από λαϊκό τραγούδι επί σειρά εκατοντάδων χρόνων. Είναι μια μεγάλη επιδημία εδώ και μερικά χρόνια κι έχουν μείνει κάτι κατάλοιπα. Θα σβήσουν κι αυτά. Δεν ξέρω γιατί οι συνθέτες οι καλοί δεν ασχολούνται. Πρέπει να στρωθούν να γράψουν κάτι για να γλυκάνουμε τον καιρό. »Το λαϊκό τραγούδι είναι σαν το γλυκό του κουταλιού που σου προσφέρουν στο πιατάκι και άμα είναι ωραίο το τρως όλο, άμα δεν είναι το βάζεις στο στόμα σου και το αφήνεις. Προς το παρόν μας έχουν παραφορτώσει με ξένο υλικό, που λερώνει την αγορά. Θα συμβούλευα όσους έχουν ταλέντο, χρόνο κι αγαπούν τη μουσική, να κάτσουν και να γράψουν αυτό που μιλάει στις φλέβες μας κι όχι τα συνηθισμένα ευρωπαϊκά. Η ελληνική μουσική μιλάει στις φλέβες μας. Εξημερώνει και τα πιο άγρια θηρία. Οσο και να 'σαι στενοχωρημένος, μια ωραία πενιά από το μπουζούκι θα σε συνεφέρει αμέσως. Η πείρα μου αυτό μ' έχει διδάξει μέχρι σήμερα». * Ενα παράδειγμα;  « Κάποτε είχαμε πρόβα με τον Τσιτσάνη και ήταν τα μούτρα του στα πόδια του. Τι έγινε Μπίλι, τι έχουμε; Σ του λέω... Τι να κάνεις, άφστο, άφστοΣ. Μίλαγε τη διάλεκτο τη δική του. Δεν θες να φύγει αυτή η προβοσκίδα, η οποία δεν είναι της παρούσης; Σ. Κάτι δεν πρέπει να 'χω κι εγώΣ μου απαντά. Ρίξε μια πενιά με τον τζουράΣ του λέω. Πράγματι παίρνει το τζουραδάκι, ντάκα-ντάκα. Για πες μου, για πες μουΣ άλλαξε αμέσως». * Το ξεκίνημά σας έγινε με το «Ενα μεσημέρι» του Σταύρου Ξαρχάκου. Τι θυμάστε;  «Είμαι η ανακάλυψη του Ξαρχάκου. Οταν μ' άκουσε, έμεινε κατάπληκτος απ' ό,τι θυμάμαι. Μετά μ' άκουσε ο κύριος Λαμπρόπουλος, ο γνωστός στο μουσικό πανελλήνιο κύριος Τάκης Βήτα. Αυτός ήταν η μονάδα μετρήσεως του λαϊκού τραγουδιού. Το μεγάλο αφεντικό της ΚολούμπιαΣ επί σειρά ετών. Μεγάλο ταλέντο στο να μυρίζεται το συνθέτη. Αν κάναμε 200 συζητήσεις στο χρόνο της καριέρας μου και οι 200 ήταν από ένα μεγάλο σουξέ. Τώρα έχει αποσυρθεί, ασχολείται με άλλα πράγματα. Είμαι περήφανος γιατί μου εμπιστεύτηκαν ακόμη έργα τους ο Τσιτσάνης, ο Καλδάρας, ο Μούτσης, ο Σπανός, ο Χατζηνάσιος, ο Ζαμπέτας, ο Μητσάκης, ο Παπαϊωάννου κ.ά. Αν δεν έχω γράψει μ' έναν-δυο, θα είναι ζήτημα. Μου έδειξαν τόση αγάπη που έχει γεμίσει η ψυχή μου μέχρι σήμερα. Ηταν όλοι τους ένας κι ένας, διαλεχτοί». Φαβορίτες και φιλιά * Οι φαβορίτες έμειναν σήμα κατατεθέν στην καριέρα σας. «Είναι κάτι δικό μου που αγάπησε όλη η Ευρώπη, όλη η Αμερική, όλος ο κόσμος. Είναι μια αγάπη της νιότης. Οσο ζω θα υπάρχουν». * Από τους πιο δημοφιλείς ερμηνευτές τις δεκαετίες '60 και '70, περάσατε σε μια ύφεση μετά. «Ο καλλιτέχνης έχει διακυμάνσεις. Δεν μπορείς να είσαι στη συνέχεια στην κορυφή. Ανεβοκατεβαίνεις. Εχω κάτσει πολλά χρόνια στην κορυφή. Είμαι ευχαριστημένος και σήμερα στη θέση που είμαι. Και τώρα που ετοιμάζω μια δουλειά να γραμμοφωνήσω, πάλι θα είμαστε μέσα σ' όλα τα σπίτια». * Με ποιον συνθέτη;  «Τη μουσική θα γράψουν ο Γιάννης Σπανός και ο Μπάμπης Μπακάλης. Τους στίχους θα δούμε, είναι και μυστικά αυτά». * Τραγουδιστής κατ' εξοχήν του έρωτα μ' αυτό το μελωδικό παράπονο για τη γυναίκα... «Αυτά είναι δικά σας κριτήρια, δεν μπορώ να σας διορθώσω. Εγώ είμαι ο τραγουδιστάκος ο Σταμάτης της γειτονιάς. Εσείς άμα θέλετε βάλτε με εκεί που θέλετε, στολίστε με και ποτίστε με». * Τι ρόλο έπαιξε ο έρωτας στη ζωή σας;  «Χωρίς έρωτα δεν ζει κανείς. Ο έρωτας είναι το μεγαλύτερο κομμάτι της ζωής μας. Ολοι κάτι έχουμε. Αλλος λίγο, άλλος πολύ, άλλος περισσότερο κι άλλος λιγότερο. Ισως να είχα το μεγαλύτερο κομμάτι. Πόσο είχα, το ξέρω εγώ. Είχα ωραία ζωή. Αυτό τα λέει όλα». * Γράφτηκε ότι μια βραδιά σε νυχτερινό κέντρο που τραγουδούσατε, 50 γυναίκες στη σειρά έρχονταν να σας φιλήσουν. «Είναι αλήθεια. Τσακωνόντουσαν ποια θα πρωτομπεί στο καμαρίνι να με χαιρετήσει, να με φιλήσει, να βγάλει φωτογραφία μαζί μου. Οι άντρες εκνευρίζονταν, βαριόντουσαν να περιμένουν. Αυτά επί καθημερινής βάσεως. Εφευγε με το αυτόγραφο κι αν ήταν δυνατόν να το κρύψει όχι στη τσάντα της αλλά μέσα στο στήθος, να το βάλει για να μην το χάσει.  »Ο κόσμος μ' έχει πολύ αγαπήσει. Ξέρετε τι έγινε μόλις πήγα στο νοσοκομείο; Το τηλέφωνο έβγαλε φωτιά στο ΥγείαΣ. Χιλιάδες τηλεφωνήματα. Τόσος κόσμος περίμενε απ' έξω, ήρθαν 3.000 άτομα. Αυτή είναι η αγάπη του κόσμου αλλά κι εγώ έχω κάνει πολλά γι' αυτόν».  Ο φίλος μου ο Ωνάσης * Επιμένετε πάντα στην ελληνική μουσική;  «Δεν λέω ν' ακούς 24 ώρες μπουζούκια. Θες κι άλλα τραγούδια. Εδώ όμως το έχουμε παρακάνει ιδίως στα ραδιόφωνα με ξένο ρεπερτόριο παρά ελληνικό. Πάνω απ' όλα είναι η ελληνική μουσική του βουνού και του κάμπου. Τα νησιώτικα που είναι καταπληκτικά, τα βουνίσια τραγούδια, τα επιτραπέζια. Ολα αυτά πρέπει να ακούγονται».  * Ξένα τραγούδια ακούτε καθόλου;  «Βεβαίως. Κι εγώ μέσα στο κλίμα και στο πνεύμα είμαι. Δεν είναι ότι δεν τους χωνεύω ή ότι μου κάνουν αντίπραξη. Ενα τεταρτάκι, μισή ώρα μπορείς να ακούσει μια ωραία μουσική, μια ωραία μελωδία. Αλλά η μουσική που ζει ο Ελληνας είναι η καθεαυτή ελληνική μουσική. Το έντεχνο ελληνικό τραγούδι μιλάει στη ψυχή μας». * Με τον Θεοδωράκη, τον Χατζιδάκι έχετε συνεργαστεί;  «Ναι, έχω γραμμοφωνήσει. Πολύ μεγάλοι συνθέτες, ποταμοί ολόκληροι. Τους αγάπησα πολύ. Ξέρετε πως τα πρώτα δυο τηλεγραφήματα που έλαβα όταν αρρώστησα τελευταία ήταν από τον Θεοδωράκη και τον Ξαρχάκο; Ο κύριος Τάκης Βήτα ήρθε ο ίδιος με τη σύζυγό του και με είδε. Λεβεντιές πραγματικές. Τέτοιους φίλους θέλει ο Σταμάτης να 'χει. Μπήκα στα πιο μεγάλα σαλόνια που έχετε ακούσει ποτέ. Τα πάτησα, έκατσα απάνω, έφαγα και ήπια. Δεν με συγκινήσανε. Με συγκίνησε ο λαουτζίκος. Χωρίς τον κόσμο δεν κάνω δευτερόλεπτο». * Ο Ωνάσης ήταν ένας από τους θαυμαστές σας;  «Δυο καλοί φίλοι ήμασταν. Είχα πάει πολλές φορές στον Σκορπιό. Ενας λεβεντάνθρωπος και τίποτα παραπάνω. Βαρκάρης ξεκίνησε και βαρκάρης έμεινε σ' όλη του τη ζωή. Ενας απλός άνθρωπος που δεν καυχήθηκε ποτέ για τα λεφτά του κι όταν κανείς έκανε να μιλήσει για λεφτά, άλλαζε συζήτηση. Δεν ήταν επιδειξίας, ήταν σεμνός άνθρωπος. Ηθελε το κέφι και την καλή παρέα. Μπορεί σε μια εβδομάδα να είχε και 20 μεγάλους καλεσμένους (από ηθοποιούς, βασιλιάδες, πρίγκιπες, πριγκίπισσες). Δεν θα ξεχάσω ποτέ την αγάπη του. Και η Μαρία Κάλλας με αγάπησε πολύ όπως και η Τζάκι». * Είχατε μια αγάπη με τα αυτοκίνητα, με τον ιππόδρομο, τον τζόγο. «Ημουν αθλητής από μικρό παιδί. Ετρεχα 3.000 και 5.000 μέτρα. Μετά με το αυτοκίνητο και τώρα πάλι κάνω πεζοπορίες. Τι να κάνουμε; Τα παιχνίδια είναι για τους ανθρώπους, πρέπει να τα παίξουμε. Ολο κρυφτό θα παίζαμε; Πήγαμε σε ράλι, καβαλήσαμε κιόλας».  * Με τι αυτοκίνητα τρέχατε;  «Με διάφορα αυτοκίνητα. Αυτά θα έπρεπε να τα ξέρετε. Οταν μιλάμε για τον Κόκοτα ανοίγουμε και τις εγκυκλοπαίδειες και ψάχνουμε και βλέπουμε τι έκανε εδώ, πού ήταν εκεί. Τέλος πάντων. Με το αυτοκίνητο πήγα πολύ καλά. Κέρδισα αγώνες, έπαιξα μαζί του. Δεν ήθελα να συνεχίσω, να κάνω τον επαγγελματία πιλότο. Αφού το ευχαριστήθηκα, μετά εγκατέλειψα. Και με τα άλογα το ίδιο». Tαυτότητες κι Eυρώπη * Ησασταν δηλαδή ένας γλεντζές άνθρωπος;  «Ενας μποέμ, θα έλεγα. Πάντως κοίταξα και τον φτωχό άνθρωπο. Κάτι έκανα κι εγώ βοηθώντας ορισμένους. Είμαι πλήρης μέσα μου, ευχαριστημένος από την καριέρα μου, αισθάνθηκα σωστός για τον συνάνθρωπό μου. Είμαι άνθρωπος θρησκευόμενος. Αγαπώ την εκκλησία, πηγαίνω, ψέλνω. Πιστεύω πολύ στο Θεό. Υπάρχει μια ανωτέρα δύναμη οπωσδήποτε».  * Το θέμα των ταυτοτήτων πώς το βλέπετε;  «Είναι ντροπή. Εχουμε τόσα άλλα πράγματα ν' ασχοληθούμε. Εγώ όταν μιλάω θέλω να ξέρω ποιος είναι ο απέναντι μου. Εκείνοι που τα έφτιαξαν παλιότερα, ξέρανε περισσότερα από εμάς σήμερα. Τα λέω για να τα ακούσουν αυτοί που βάλανε το θέμα ταυτοτήτων. Δεν είναι δυνατόν να μας αλλάξουν. Εχει δίκιο που φωνάζει η Eκκλησία». *Την πολιτική την παρακολουθείτε;  «Ολα τα παρακολουθώ. Είμαι από μακριά και πουθενά κοντά. Αλλά δεν μπορώ να μην έχω μια γνώμη σαν Eλληνας πολίτης. Αγάπησα τη θρησκεία μου από τη μητέρα μου και τον πατέρα μου. Αυτή η καραμέλα των ταυτοτήτων πρέπει να σταματήσει».  * Ισως να γίνεται λόγω της Ευρώπης. «Με συγχωρείτε αν η Ευρώπη αύριο το πρωί πει να πάμε να κουρευτούμε, θα γίνουμε όλοι γλόμπος; Ή αν πει ότι αύριο πρέπει να περπατάς με μίνι, θα φορέσουμε μίνι για την Ευρώπη; Για καθίστε ρε παιδιά. Ας τα αφήσουμε όπως τα είχαν κάνει οι παππούδες μας και όπως τα θαυμάζουμε επί σειρά ετών. Ας αφήσουμε την Eκκλησία και να κοιτάξουμε άλλα πράγματα». * Σας ενδιαφέρει η παράδοση πιο πολύ παρά ο εκσυγχρονισμός;  «Χωρίς παράδοση ένας λαός είναι μηδέν. Είμαστε εκείνοι που έχουμε την περισσότερη παράδοση από όλους. Εμείς δώσαμε τα φώτα και τώρα θα αρχίσουμε να σβήνουμε τα δικά μας φώτα; Επειδή θέλει η Ευρώπη; Βλέπουμε τι κάνει η Ευρώπη. Είμαστε πολύ καλύτεροι απ' αυτήν». * Στο ελληνικό τραγούδι σήμερα ξεχωρίζετε κάποιους στην κορυφή;  «Δεν θέλω να είμαι κριτής. Αλλος τραγουδάει καλά, άλλος καλούτσικα, άλλος ανώτερα. Από την πλευρά μου προσπάθησα να δίνω κουράγιο στο λαϊκό τραγούδι. Πρόσεξα την κάθε δουλειά που μου ανέθεταν οι εκάστοτε συνθέτες. Παραδέχομαι τον Σταμάτη γι' αυτά που έχει πει. Οι άλλοι ας προσπαθήσουν να είναι ευχαριστημένοι μ' αυτά που δίνουν στον κόσμο. Διότι κριτής είναι μόνο ο κόσμος.
