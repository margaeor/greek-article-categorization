«Φουλ» διήμερο επαφών με τους εκπροσώπους της βάσης του εκπαιδευτικού συστήματος, για την ηγεσία του υπουργείου Παιδείας. Ο Πέτρος Ευθυμίου και ο Φίλιππος Πετσάλνικος θα συναντηθούν σήμερα το απόγευμα με την ΟΛΜΕ (καθηγητές) και την ΔΟΕ (δάσκαλοι), ενώ αύριο με την ΟΙΕΛΕ (καθηγητές ιδιωτικών σχολείων).
Αλλά και τη Μ. Πέμπτη, ο υπουργός και ο υφυπουργός θα βρίσκονται στο κτίριο της Μητροπόλεως, αφού για την ημέρα αυτή ο κ. Πετσάλνικος έκλεισε ραντεβού με τους εκπροσώπους των επιτυχόντων του πρώτου διαγωνισμού του ΑΣΕΠ, που πραγματοποίησαν χθες το πρωί συγκέντρωση διαμαρτυρίας στο υπουργείο Παιδείας, με αίτημα το διορισμό τους. 
 Στη σημερινή συνάντηση της ηγεσίας του ΥΠΕΠΘ με το διοικητικό συμβούλιο της ΟΛΜΕ (προγραμματισμένη για τις 6 το απόγευμα), οι εκπρόσωποι των καθηγητών αναμένεται να ζητήσουν την αναμόρφωση του νέου συστήματος και συγκεκριμένα, την κατάργηση των πανελλαδικών εξετάσεων της Β  Λυκείου, την επαναφορά του θεσμού των μετεξεταστέων του Σεπτεμβρίου, περισσότερες ευκαιρίες στους υποψηφίους για την εισαγωγή στην τριτοβάθμια εκπαίδευση, την ενίσχυση της Τεχνικής Επαγγελματικής Εκπαίδευσης. Η κατάρτιση και η οικονομική αναβάθμιση των καθηγητών είναι επίσης ζητήματα προτεραιότητας για το συνδικαλιστικό όργανο του κλάδου. 
 Αμέσως μετά τους καθηγητές οι κ. Ευθυμίου και Πετσάλνικος θα υποδεχθούν στο υπουργείο τους εκπροσώπους των δασκάλων και των καθηγητών, ενώ αύριο θα συναντηθούν με τους εκπροσώπους των καθηγητών των ιδιωτικών σχολείων. 
 Σήμερα, κατά πάσα πιθανότητα, θα δοθεί από το υπουργείο Παιδείας το αναλυτικό πρόγραμμα των εξετάσεων των δύο τελευταίων τάξεων του Λυκείου, μετά τις αλλαγές τις οποίες ανακοίνωσε ο Π. Ευθυμίου την περασμένη Παρασκευή. 
