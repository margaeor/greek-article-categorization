 Επικριτικός απέναντι στην πολυαρχία που ταλανίζει την τηλεπικοινωνιακή αγορά, είτε αφορά τον ΟΤΕ είτε τις νέες εταιρείες του χώρου, εμφανίσθηκε χθες κατά τη διάρκεια της ομιλίας του στη Βουλή ο υπουργός Μεταφορών-Επικοινωνιών Χρίστος Βερελής.
 Ο νέος υπουργός Μεταφορών απέφυγε να μιλήσει για το επίμαχο θέμα του ΟΤΕ και τις κινήσεις που σχεδιάζονται σε επίπεδο διοίκησης και μετόχων του οργανισμού. Αρκέστηκε να πει ότι «το κράτος δεν μπορεί να διοικεί τον ΟΤΕ σαν μια μεγάλη εταιρεία από την πίσω πόρτα». «Δουλειά του κράτους, είπε, είναι να επιλέγει σωστές διοικήσεις και ο πλειοψηφών μέτοχος να ελέγχει το πρόγραμμα επενδύσεων και το πρόγραμμα καθημερινής δουλειάς του οργανισμού».
 Υπενθυμίζεται ότι το τελευταίο χρονικό διάστημα και κατά τη διάρκεια της προεκλογικής περιόδου κατεγράφη μεγάλου εύρους «πολυφωνία» στο χώρο της κυβέρνησης γύρω από το μέλλον του ΟΤΕ. Αξιωματούχοι των συναρμοδίων υπουργείων μιλούσαν άλλοτε για στρατηγικό επενδυτή (επιχείρηση ή κοινοπραξία που θα αγοράσει ποσοστό μετοχών του ΟΤΕ και θα αναλάβει τη διοίκηση) και άλλοτε για διαφόρων ειδών στρατηγικές συμμαχίες με ξένες επιχειρήσεις, που θα βοηθήσουν τον οργανισμό να αντιμετωπίσει τον οξυνόμενο ανταγωνισμό. 
  Ο υπουργός Εθνικής Οικονομίας Γιάννος Παπαντωνίου, κατά τη διάρκεια της δικής του ομιλίας στη Βουλή, στο πλαίσιο των προγραμματικών δηλώσεων προχθές, επιχείρησε να γίνει πιο συγκεκριμένος, λέγοντας ότι «η επιλογή ενός ισχυρού στρατηγικού συμμάχου θα ενδυναμώσει την προσπάθεια προσαρμογής του ΟΤΕ στο περιβάλλον μιας ανταγωνιστικής αγοράς». Αντίθετα, ο κ. Βερελής δεν θέλησε να μιλήσει για «συμμάχους», «εταίρους» ή «επενδυτές» -επιπροσθέτως άφησε ανοιχτό και το ενδεχόμενο διοικητικών αλλαγών.
 Ο κ. Βερελής χαρακτήρισε το υπάρχον πλαίσιο λειτουργίας της τηλεπικοινωνιακής αγοράς «δύσκαμπτο και γραφειοκρατικό». Για να «ανοίξει» η αγορά και να βελτιωθεί η υποδομή με μείωση του κόστους πρέπει να αποφευχθεί «η διασπορά ρυθμιστικών καθηκόντων σε περισσότερες από μία αρχές». Σύμφωνα με πληροφορίες, ο υπουργός Μεταφορών μελετά από την αρχή όλα τα σχέδια για το νέο τηλεπικοινωνιακό νόμο, που είχαν υποβληθεί στην προηγούμενη ηγεσία του υπουργείου.
