 Κατά τη γνώμη του Αμερικανού προέδρου, η επιχείρηση ήταν «η σωστή κίνηση και η μόνη εναλλακτική επιλογή που 
είχε απομείνει», όπως δήλωσε ο εκπρόσωπος Τζο Λόκχαρτ.
 Και η Αμερικανίδα υπουργός Δικαιοσύνης, Τζάνετ Ρίνο, δήλωσε χθες ότι δεν έχει μετανιώσει καθόλου για την αμφιλεγόμενη επιχείρηση απομάκρυνσης του μικρού από 
τους συγγενείς του στο Μαϊάμι. Σε συνέντευξή της στην τηλεοπτική εκπομπή «Τουντέι» του δικτύου Εν-Μπι-Σι, η Τζάνετ Ρίνο τόνισε ότι έκανε οτιδήποτε περνούσε από το χέρι της για να αποφύγει να στείλει τους ομοσπονδιακούς πράκτορες με τα αυτόματα όπλα και τα κράνη να πάρουν τον Ελιάν από τους συγγενείς του. «Κάναμε ό,τι καλύτερο μπορούσαμε για να εξασφαλίσουμε πως θα γινόταν ειρηνικά. Δεν μετανιώνω καθόλου. Εβαλα τα δυνατά μου για να εξασφαλίσω 
ότι θα αποφεύγαμε αυτή την περίπτωση», είπε, δηλώνοντας μάλιστα ικανοποιημένη με την επανασύνδεση του Ελιάν με τον πατέρα του. Η αμερικανική κυβέρνηση δεν μπορούσε να καθυστερήσει την επιχείρηση αυτή περισσότερο, «επειδή η ενέργεια αυτή ήταν προσεκτικά προγραμματισμένη και αν δεν γινόταν εκείνη τη στιγμή θα ήταν πολύ δύσκολο στο μέλλον να πραγματοποιηθεί μία ασφαλής επιχείρηση απομάκρυνσης του μικρού αγοριού», κατέληξε η κυρία Ρίνο.
 Μάλιστα ο Λευκός Οίκος κατηγόρησε τους Ρεπουμπλικανούς ότι παίζουν πολιτικά παιχνίδια με την υπόθεση του μικρού Κουβανού και κάνουν «ευρέως ανακριβείς δηλώσεις».
 Εν τω μεταξύ, διαδηλωτές εξακολουθούν να φτάνουν στο μικρό σπίτι όπου φιλοξενήθηκε ο Ελιάν, για να ψάλουν ύμνους και προσευχές και να αφήσουν κόκκινα τριαντάφυλλα, γαρίφαλα και άλλα λουλούδια και πολλοί δείχνουν μάλλον απελπισμένοι που ουσιαστικά εκλείπει πλέον ο λόγος για τον οποίο διαδήλωναν εδώ και μήνες. Αλλο, ι περνώντας με τα αυτοκίνητά τους κορνάρουν ασταμάτητα και 
ανεμίζουν κουβανέζικες σημαίες. Οι συγγενείς, από την πλευρά τους, αντιδρούν έντονα και αμφισβητούν κι αυτήν ακόμη την αυθεντικότητα των φωτογραφιών που δείχνουν τον Ελιάν χαρούμενο στην αγκαλιά του πατέρα του.
