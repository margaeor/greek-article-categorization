 Το μοιραίο Κονκόρντ που κατέπεσε πριν από τρεις ημέρες έξω από το Παρίσι είχε αρχίσει να διαλύεται προτού συντριβεί. Στο συμπέρασμα αυτό κατέληξαν οι εμπειρογνώμονες που μελέτησαν τα πρώτα στοιχεία από τα μαύρα κουτιά. Και το πλέον πιεστικό ερώτημα τώρα είναι: μήπως όλα τα Κονκόρντ έχουν κάποιο πρόβλημα από την κατασκευή τους; Πόσο ασφαλή είναι αλήθεια; 
 Εκπρόσωπος της Εθνικής Ενωσης Πιλότων της Γαλλίας, ο Ερίκ Ντεριβρί, εξέφρασε χθες την ανησυχία του για την πιθανότητα το πρόβλημα με τα μηχανικά μέρη του Κονκόρντ να αφορά όλα τα αεροσκάφη του ίδιου τύπου, οπότε κάθε πτήση του «γερακιού» των αιθέρων δυνητικά είναι επισφαλής. Εάν πράγματι εντοπιστούν «συγκεκριμένοι κίνδυνοι» στο Κονκόρντ, είπε ο Ντεριβρί, η Ενωση Πιλότων θα ζητήσει να διατηρηθεί η απαγόρευση στις πτήσεις των γαλλικών Κονκόρντ.
 Η ανησυχία για το ενδεχόμενο προβλήματος σε όλα τα Κονκόρντ παραμένει βάσιμη για όσο διάστημα δεν εκδίδεται το πλήρες πόρισμα της έρευνας για την πτώση του μοιραίου Κονκόρντ, το οποίο, πάντως, δεν θα πρέπει να αναμένεται πριν από το τέλος Αυγούστου. Οι ειδικοί εξετάζουν την εκδοχή προβλήματος στο σχεδιασμό ή την κατασκευή του αεροπλάνου, δεν αποκλείουν όμως και ανθρώπινο λάθος από τον πύργο ελέγχου, τους μηχανικούς ή τους δύο πιλότους του Κονκόρντ που κατέπεσε.
 Ορισμένοι πάλι εικάζουν ότι κάποιο κομμάτι λάστιχου από τους τροχούς του αεροσκάφους, που φαίνεται ότι έγιναν κομμάτια την ώρα της απογείωσης, ίσως μπήκε στον κινητήρα. «Μπορούμε να υποθέσουμε ότι κάποιο λάστιχο ή πολλά λάστιχα της ράγας προσγείωσης εξερράγησαν και ότι κομμάτια τους πέρασαν μέσα στον αεραγωγό του ενός κινητήρα», είπε ο πρώην πιλότος και συγγραφέας άρθρων που αφορούν την αεροπλοΐα Ζερμέν Σαμπός. Πρόσθεσε δε ότι ένα κομμάτι λάστιχο στη μηχανή κατά τη διάρκεια της απογείωσης μπορεί να προκαλέσει «πολύ σοβαρή βλάβη».
 Ο Γάλλος εισαγγελέας της περιοχής Βαλ ντ' Ουαζέ που ανέλαβε την υπόθεση, Χαβιέ Σαλβά, υποσχέθηκε να κινηθεί πολύ γρήγορα ώστε αν στοιχειοθετούνται κατηγορίες για ανθρωποκτονία από αμέλεια να απαγγελθούν το συντομότερο. Γι' αυτόν το λόγο και επειδή η υπόθεση είναι «περίπλοκη», διόρισε τρεις ανακριτές οι οποίοι αν χρειαστεί θα ζητήσουν ένορκες καταθέσεις μαρτύρων.
