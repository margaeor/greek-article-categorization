 Πλήρη υποστήριξη στην αντιπολίτευση της Σερβίας προσφέρει η Δύση και προειδοποιεί τον πρόεδρο της Γιουγκοσλαβίας Σλόμπονταν Μιλόσεβιτς να μην ενοχλήσει τον πρόεδρο του Μαυροβουνίου.
 Υπέρ του Μαυροβούνιου προέδρου Μίλο Τζουκάνοβιτς και της σερβικής αντιπολίτευσης εκφράστηκαν ο πρόεδρος των ΗΠΑ Μπιλ Κλίντον και ο καγκελάριος της Γερμανίας Γκέρχαρντ Σρέντερ. Σε άρθρο τους στην εφημερίδα «Χέραλντ Τρίμπιουν» δηλώνουν «ενθαρρημένοι» από τα αποτελέσματα του Συμφώνου Σταθερότητας για τα Βαλκάνια, «αλλά η τελευταία επιθετική δικτατορία στην Ευρώπη παραμένει απειλή για την ειρήνη». «Θα συνεχίσουμε να εργαζόμαστε με τη δημοκρατική αντιπολίτευση στη Σερβία, να τη βοηθούμε να ενωθεί γύρω από κοινή πλατφόρμα, να υποστηρίζουμε τις μη κυβερνητικές οργανώσεις και τα ανεξάρτητα μέσα ενημέρωσης και να υποστηρίζουμε τον πρόεδρο του Μαυροβουνίου Μίλο Τζουκάνοβιτς, ώστε αυτοί που υπέφεραν από την εξουσία του Μιλόσεβιτς να βρουν τη θέση τους στην Ευρώπη», γράφουν οι δύο δυτικοί ηγέτες.
 Ο γενικός γραμματέας του ΝΑΤΟ, Τζορτζ Ρόμπερτσον προειδοποίησε τον Μιλόσεβιτς να μην ενοχλήσει το φιλομεταρρυθμιστή Τζουκάνοβιτς. Οπως είπε εκπρόσωπος του ΝΑΤΟ, ο Ρόμπερτσον προειδοποίησε ότι «ο Μιλόσεβιτς έκανε κακούς υπολογισμούς στο παρελθόν και θα ήταν λάθος να υπολογίσει πάλι λάθος». Ο εκπρόσωπος είπε ότι ο Τζουκάνοβιτς είναι νόμιμα εκλεγμένος ηγέτης και Ευρωπαίοι και άλλοι ηγέτες παρακολουθούν με ανησυχία τις κινήσεις του Μιλόσεβιτς.
 Η Ευρωπαϊκή Ενωση ανακοίνωσε ότι οι εκλογές του Σεπτεμβρίου στη Γιουγκοσλαβία «επιβεβαιώνουν τις διεργασίες του Μιλόσεβιτς για να διατηρηθεί στην εξουσία». Κάλεσε την αντιπολίτευση να ενωθεί για να επιτευχθεί η απαραίτητη αλλαγή και πρόσθεσε ότι ειρηνική αλλαγή εξουσίας είναι αδύνατη όσο παραμένει στη θέση του ένα καθεστώς όπως του Μιλόσεβιτς.
 Ο υπουργός Πληροφοριών της Γιουγκοσλαβίας Γκόραν Μάτιτς, απάντησε χαρακτηρίζοντας τους δυτικούς αντιπάλους του Μιλόσεβιτς ένα μάτσο απογοητευμένους που δεν μπορούν να συσπειρώσουν τον υπόλοιπο κόσμο πίσω από μια πολιτική πίεσης».
 Δημοσκόπηση του πρακτορείου Μπέτα δείχνει ότι ο Μιλόσεβιτς θα χάσει τις εκλογές μόνο αν η αντιπολίτευση στη Σερβία και στο Μαυροβούνιο υποστηρίξει έναν υποψήφιο. Αξιωματούχοι στο Μαυροβούνιο υποστηρίζουν ότι οι εκλογές δεν σημαίνουν τίποτα για τη χώρα τους. Αυτό κατά μερικούς αναλυτές σημαίνει ότι οι εκλογές θα δώσουν αφορμή για τον τελικό διαμελισμό της Γιουγκοσλαβίας, αφού το Μαυροβούνιο δεν θέλει να συμμετάσχει στη διαδικασία.
