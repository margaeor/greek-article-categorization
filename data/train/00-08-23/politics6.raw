 Την πρόθεσή του να δεχθεί αλλαγή της επίσημης ονομασίας της Εκκλησίας των Σκοπίων εξεδήλωσε προχθές ο πρωθυπουργός Λιούπτσο Γκεοργκίεφσκι, δηλώνοντας ότι η κυβέρνησή του δεν θα αντιταχθεί σε μια ομόφωνη απόφαση της Ιεράς Συνόδου
να δοθεί στην Εκκλησία η ονομασία Αρχιεπισκοπή της Οχρίδας που, όπως είναι γνωστό, έχει προτείνει ο Πατριάρχης Κωνσταντινουπόλεως Βαρθολομαίος. 
 Στη δήλωση αυτή, που έγινε στο πλαίσιο των εγκαινίων ενός νέου εμπορικού συγκροτήματος που δημιουργήθηκε με κεφάλαια της Ταϊβάν στο κέντρο της πόλης των Σκοπίων, ο Γκεοργκίεφσκι διευκρίνισε ότι το θέμα της ονομασίας είναι καθαρά στην αρμοδιότητα της Ιεράς Συνόδου και ότι «αν υπάρχουν διαφορές απόψεων μεταξύ των μελών της, τότε η Σύνοδος δεν θα πρέπει να υιοθετήσει μια τέτοια απόφαση». 
 Οι δηλώσεις αυτές του Γκεοργκίεφσκι δείχνουν ότι τα εκκλησιαστικά θέματα δεν περιλαμβάνονται μάλλον στα άμεσα ενδιαφέροντά του, αντίθετα θα τον εξυπηρετούσε μια διευθέτηση που θα βελτίωνε ακόμα περισσότερο τις σχέσεις με την Ελλάδα και θα άνοιγε ενδεχομένως το δρόμο για μια συντομότερη επίλυση και στη διένεξη για το όνομα της χώρας. 
 Αυτή η προοπτική μάλιστα αποτελεί και το βασικότερο επιχείρημα για τις αντιδράσεις που εκδηλώνονται από στελέχη της ηγεσίας της Eκκλησίας, αλλά και έξω από αυτήν, τα οποία υποστηρίζουν ότι μια αλλαγή στην ονομασία της Εκκλησίας θα είχε δεινά αποτελέσματα και για τη χώρα. 
 Είναι γεγονός όμως ότι η διευθέτηση του θέματος της ονομασίας της Εκκλησίας εξαρτάται πριν απ' όλα από τις διαπραγματεύσεις που διεξάγει με το Πατριαρχείο
της Σερβίας, από το οποίο αποσχίστηκε στη δεκαετία το '60.
 Πριν από μερικές ημέρες έληξε συνάντηση αντιπροσωπειών των δύο πλευρών, που πραγματοποιήθηκε σε ένα μοναστήρι από τη σερβική πλευρά των συνόρων των δύο χωρών, χωρίς όμως να υπάρξει κανένα αποτέλεσμα, για το λόγο αυτό και συμφωνήθηκε η πραγματοποίηση και νέας συνάντησης, αυτή τη φορά σε μοναστήρι των Σκοπίων, μόνο που δεν ορίστηκε καμία συγκεκριμένη ημερομηνία.
 Οπως είναι γνωστό, οι πρώτες ουσιαστικές διαπραγματεύσεις των Εκκλησιών Σκοπίων και Σερβίας άρχισαν στα μέσα του περασμένου Ιουνίου με μια συνάντηση που είχε πραγματοποιηθεί στην Κωνσταντινούπολη, όπου μάλιστα είχε ζητηθεί η μεσολάβηση του Πατριάρχη Βαρθολομαίου, ο οποίος και είχε προτείνει ως συμβιβαστική λύση την αλλαγή της ονομασίας της Εκκλησίας των Σκοπίων από «Αυτοκέφαλη Ορθόδοξη Εκκλησία της Μακεδονίας» σε «Αρχιεπισκοπή της Οχρίδας», όπως ονομαζόταν στη βυζαντινή περίοδο. 
 Στο μεταξύ όμως, η Εκκλησία των Σκοπίων αντιμετωπίζει τώρα και νέα ζωτικά προβλήματα στο εσωτερικό της, με αφορμή μια απόφαση που έλαβαν προχθές οι εκκλησιαστικές οργανώσεις των μεταναστών στην Αυστραλία να ανακηρύξουν την Επισκοπή Αυστραλίας σε «Ανεξάρτητη Μακεδονική Ορθόδοξη Εκκλησία», ώστε να απαλλαγούν από τον έλεγχο των Σκοπίων. Μια πράξη αποστασίας, η οποία, όπως υποστηρίζεται, έγινε για καθαρά οικονομικούς λόγους, καθώς η Επισκοπή Αυστραλίας διαθέτει ισχυρούς οικονομικούς πόρους.
