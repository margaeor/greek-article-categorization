Οι προτάσεις της κυβέρνησης Ζοσπέν υπέρ μιας μεγαλύτερης αυτονομίας της Κορσικής έχουν επαναφέρει στο προσκήνιο τις αντίστοιχες διεκδικήσεις των ακτιβιστών της γαλλικής βασκικής περιοχής. Συγχρόνως, οι τρομοκρατικές επιθέσεις της ΕΤΑ στην Ισπανία θέτουν και πάλι το ζήτημα των πιθανών διασυνδέσεων της αυτονομιστικής αυτής οργάνωσης με τους Βάσκους της Γαλλίας.
 «Είναι απολύτως απαράδεκτο να δέχεται και να ακούει ο πρωθυπουργός, Λιονέλ Ζοσπέν, εκείνους που τα θέλουν όλα δικά τους, και μάλιστα, εν μέσω τραγικών βιαιοτήτων, αλλά αντιθέτως να μη δέχεται ούτε να ακούει τους εκλεγμένους της περιοχής των Βάσκων», τόνιζε προσφάτως η Ενωση των εκλεγμένων αντιπροσώπων (βουλευτών, δημοτικών αρχόντων κ.τ.λ.), που τάσσονται υπέρ της αυτονομίας της περιοχής αυτής. Η Ενωση, που συγκεντρώνει εκπροσώπους όλων των πολιτικών χώρων, επισημαίνει ότι ζητάει κάτι πολύ απλό και μάλιστα χωρίς τη χρήση βίας ως μέσο άσκησης πίεσης.
 Ωστόσο, οι τρομοκρατικές ενέργειες της ισπανικής βασκικής αυτονομιστικής οργάνωσης ΕΤΑ ρίχνουν ένα πέπλο υποψίας πάνω στις διεκδικήσεις της γαλλικής πλευράς. Πολύ περισσότερο από τη στιγμή που μεμονωμένα άτομα αλλά και οργανώσεις που συνδέονται ή διάκεινται φιλικά προς την ΕΤΑ, έχουν όλο και πιο έντονη παρουσία στην πολιτική ζωή της γαλλικής βασκικής περιοχής. Απόδειξη αυτής της παρουσίας είναι η συγχώνευση τον περασμένο Απρίλιο του Γκαζτεριάκ, ενός κινήματος νέων Βάσκων αυτονομιστών από τη Γαλλία με το αντίστοιχο ισπανικό, Χαράι, στο οποίο η ισπανική αστυνομία αποδίδει τα βίαια επεισόδια στους δρόμους της ισπανικής περιοχής των Βάσκων. Προσφάτως, το LAB, το ισπανικό βασκικό αυτονομιστικό συνδικάτο που συνδέεται με την Εουσκάλ Εριτάροκ
 (ΕΗ), την πολιτική βιτρίνα της ΕΤΑ, ανήγγειλε τη δημιουργία ενός γραφείου στην
Μπαγιόν. Η ίδια η ΕΗ χρηματοδοτεί μερικώς το Αμπερτζαλίν Μπατασούνα (ΑΒ), το σημαντικότερο γαλλικό βασκικό αυτονομιστικό κίνημα, και οι ηγέτες της συμμετέχουν τακτικά σε δραστηριότητες στη γαλλική βασκική περιοχή.
 Η έντονη αυτή παρουσία των αυτονομιστών της Ισπανίας έχει ήδη αρχίσει να δημιουγεί κρίση στους κόλπους του ΑΒ, καθώς πολλά μέλη του αποφάσισαν, με προσωπική τους πρωτοβουλία, να καταδικάσουν τις τελευταίες δολοφονικές επιθέσεις της ΕΤΑ, πράγμα που αρνείται να κάνει το κίνημα. 
