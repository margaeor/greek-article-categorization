Τη διαμόρφωση μιας πανεθνικής στρατηγικής, που θα αποβλέπει στη συνένωση των δυνάμεών μας για την επίτευξη της μεγαλύτερης δυνατής διεθνούς απήχησης και αποδοχής των θέσεων της χώρας μας, ζήτησε ο Κώστας Καραμανλής, για να καταφέρει, όπως είπε, η Ελλάδα να σταθεί ικανοποιητικά στο διεθνές περιβάλλον. 
Οι αναφορές του έγιναν κατά τη διάρκεια ημερίδας με θέμα «Η νέα διακυβερνητική 
και το μέλλον της Ευρώπης». Ο πρόεδρος της Ν.Δ. αναφέρθηκε στις ανησυχίες, οι οποίες εκφράστηκαν για τη συμμετοχή της χώρας μας στο ευρωπαϊκό οικοδόμημα, και είπε ότι πολλές από αυτές είναι βάσιμες, αφού πίσω τους κρύβεται η πραγματική βούληση της Ευρώπης να προχωρήσει, η αίσθηση των ελληνικών δυνατοτήτων να συμμετάσχει ισότιμα. Μάλιστα, για τον όποιο ευρωσκεπτικισμό υπάρχει στη χώρα μας, απέδωσε ευθύνες στην κυβερνητική πολιτική: «Εάν εκφράζονται ανησυχίες ή, καμιά φορά, ακόμη και υφέρπων ευρωσκεπτικισμός στην ελληνική κοινωνία, αυτό κατά την εκτίμησή μου οφείλεται σχεδόν αποκλειστικά σε 
κυβερνητική ευθύνη, διότι διαχέεται, αν όχι άμεσα, πάντως έμμεσα, η άποψη ότι συρόμαστε σε επιλογές και αποφάσεις άλλων, ότι δεν έχουμε δικαίωμα επιλογής, ότι τιθέμεθα ενώπιον διλημμάτων και τελικά διαλέγουμε πάντα το λιγότερο κακό», 
 Στην ίδια ημερίδα, η βουλευτής και τομεάρχης εξωτερικών θεμάτων της Ν.Δ., Ντόρα Μπακογιάννη, είπε ότι η Ελλάδα έχει συμφέρον να κινηθεί στρατηγικά προς τον πυρήνα των προτάσεων που οδηγούν σε ομοσπονδοποίηση, έχει συμφέρον πολιτικό, οικονομικό και αμυντικό. «Η Ελλάδα», πρόσθεσε «πρέπει να επιδιώξει τη συμμετοχή της στο σκληρό πυρήνα των διεργασιών, στηριζόμενη σε τρεις πολιτικές προϋποθέσεις: α) στην ένταξη και συμμετοχή μας στην ΟΝΕ, β) στη συμμετοχή μας στο ΝΑΤΟ και γ) στις ειδικές σχέσεις και στο ρόλο της Ελλάδας στην ευρύτερη περιοχή της Βαλκανικής. Η Ελλάδα, δηλαδή, να θεωρηθεί ως χώρα-πυρήνας για τις σχέσεις της Ε.Ε. με τις χώρες της μελλοντικής διεύρυνσης».
