 Εγκλωβισμένοι από τους διαδηλωτές στο συνεδριακό κέντρο της Πράγας, οι συμμετέχοντες στη σύνοδο του Διεθνούς Νομισματικού Ταμείου και της Παγκόσμιας Τράπεζας θα υποχρεωθούν την ερχόμενη εβδομάδα να ακούσουν τους εκπροσώπους του
ΟΗΕ να τους επισημαίνουν ότι δεν μπορούν πλέον να αγνοούν τα ανθρώπινα δικαιώματα στο πλαίσιο της παγκοσμιοποίησης.
 Οπως δήλωσε χθες η ύπατη αρμοστής του ΟΗΕ για τα ανθρώπινα δικαιώματα, Μαίρη Ρόμπινσον, «μέχρι τώρα, τα ανθρώπινα δικαιώματα ήταν εκτός θέματος, στην προσπάθεια να απομακρυνθούν τα εμπόδια στο διεθνές εμπόριο» και οι υπουργοί Οικονομικών δεν γνωρίζουν ούτε καν τις δεσμεύσεις που έχουν αναλάβει οι κυβερνήσεις τους σύμφωνα με το διεθνές δίκαιο.
 «Είχε γίνει από ένα άλλο τμήμα της κυβέρνησης ως ένα είδος εξωτερικής πολιτικής, με την ελπίδα ότι κανείς δεν πρόκειται ποτέ να τους ζητήσει να το εφαρμόσουν», παρατήρησε. Μέχρι τώρα, «το αποτέλεσμα είναι ότι η παγκοσμιοποίηση που έχουμε σήμερα, η οποία είναι άδικη, δημιουργεί διαιρέσεις και περιθωριοποιήσεις και δυσχεραίνει τη θέση των ευάλωτων τμημάτων του πληθυσμού και των λιγότερο αναπτυγμένων χωρών».
 «Αυτό που θα πω στη Πράγα είναι πολύ απλό -ότι οι διεθνείς αρχές των ανθρωπίνων δικαιωμάτων αποτελούν τμήμα των κανόνων για τη διαμόρφωση της παγκοσμιοποίησης, ώστε να είναι πιο δίκαιη και να λειτουργεί σε όφελος του λαού».
 Εν όψει της συνόδου του ΔΝΤ και της Παγκόσμιας Τράπεζας, η Ευρωπαϊκή Επιτροπή κάλεσε χθες τις πλουσιότερες χώρες να επιτρέψουν την αφορολόγητη πρόσβαση στις
αγορές τους για τα προϊόντα των φτωχότερων χωρών.
 Η πρόταση της Κομισιόν προβλέπει ότι η Ε.Ε. θα ανοίξει τα σύνορά της στις εισαγωγές από 48 χώρες, όπως το Μπαγκλαντές και η Μοζαμβίκη. «Θέλουμε αυτή η ενέργεια να αποτελέσει ένα παράδειγμα... Ο Καναδάς, οι ΗΠΑ και η Ιαπωνία θα πρέπει να κάνουν το ίδιο», δήλωσε ο αρμόδιος για θέματα εμπορίου επίτροπος της
 Την Τρίτη, 26 Σεπτεμβρίου, ημέρα έναρξης της συνόδου, οι διαδηλωτές που θα συγκεντρωθούν στην Πράγα, διαμαρτυρόμενοι κατά της παγκοσμιοποίησης, δεν σκοπέυουν να εμποδίσουν την είσοδο των συμμετεχόντων στο συνεδριακό κέντρο, όπως είχε γίνει στο παρελθόν, αλλά...θα τους εμποδίσουν να φύγουν. 
 Οπως ανακοίνωσε η Πρωτοβουλία κατά της Οικονομικής Παγκοσμιοποίησης, που συντονίζει τις κινητοποιήσεις, οι διαδηλωτές θα περικυκλώσουν ειρηνικά το χώρο
της συνεδρίασης, ενώ ενθαρρύνονται «δημιουργικές, μη βίαιες πράξεις». Εκπρόσωποι της οργάνωσης διευκρίνισαν ότι δεν σκοπεύουν να εμποδίσουν τους υπουργούς της ομάδας των εφτά περισσότερο αναπτυγμένων βιομηχανικών κρατών που
θα πραγματοποιήσουν τη δική τους συνάντηση το Σάββατο, όμως επισημαίνουν ότι υπάρχουν ορισμένες αυτόνομες ομάδες «που ενδέχεται να μπούν στον πειρασμό να το κάνουν».
