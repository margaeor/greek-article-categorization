 Αστραφτε ο Γιάννης Μαντζουράκης στο τέλος του αγώνα. «Αξίζαμε τρίτο και τέταρτο γκολ στο παιχνίδι, αφού είχαμε τις ευκαιρίες με τον Γιαννακόπουλο και τον Πατσατζόγλου, αλλά δεν πειράζει, πήραμε τους τρεις βαθμούς», δήλωσε ο «Ρουμάνος» τεχνικός, ο οποίος στάθηκε στην πρώτη νίκη (και δική του) του Ολυμπιακού στο Champions League.
 «Σημαντικό είναι ότι πήραμε τους τρεις βαθμούς και έπειτα έρχεται η εμφάνιση», υποστήριξε ο «ερυθρόλευκος» τεχνικός και συμπλήρωσε: «Τα συγχαρητήρια ανήκουν στα παιδιά και στον κόσμο που γέμισε σήμερα το γήπεδο. Πιστεύω ότι κάναμε ένα πολύ καλό πρώτο ημίχρονο απέναντι σε μια Λιόν που έχει δέκα επίσημα παιχνίδια στα πόδια της κι εμείς μόνο τρία. Σκοπός μας είναι να πάρουμε όσο το δυνατό περισσότερους βαθμούς και να περάσουμε τη Βαλένθια και τη Λιόν».
 Ο Ζε Ελίας, ο οποίος είχε γρίπη (υψηλό πυρετό) και αγωνίστηκε με ένεση για μία ώρα στο παιχνίδι και ήταν από τους κορυφαίους παίκτες του Ολυμπιακού, δήλωσε: «Αυτή η νίκη θα μας δώσει κουράγιο για την συνέχεια. Σημαντικό είναι ότι πήραμε τους τρεις βαθμούς. Πρώτη φορά στην καριέρα μου παίζω μπροστά σε τόσο θερμό κόσμο».
 Ο Λουτσιάνο είπε: «Μετράει η νίκη και από εδώ και πέρα σκεφτόμαστε τον ΟΦΗ. Μετά θα δούμε τι θα γίνει με τη Χέρενφεϊν. Η ομάδα πήγε καλά και αυτό έχει σημασία. Είναι καλό που κέρδισε η Βαλένθια στην Ολλανδία. Εμείς τώρα κοιτάμε να πάρουμε όσο το δυνατόν περισσότερους βαθμούς».
 Ο Γεωργάτος δήλωσε: «Είχαμε πολύ άγχος, γιατί ήταν ένα παιχνίδι χωρίς αύριο. Αν δεν το κερδίζαμε θα είχαμε πρόβλημα». Ο αριστεροπόδαρος ποδοσφαιριστής αντιμετωπίζει πρόβλημα στον αριστερό αστράγαλο και θα διαπιστωθεί σήμερα να πρόκειται για διάστρεμμα.
 Ο Οφορίκουε δήλωσε: «Hμασταν αποφασισμένοι να κερδίσουμε και τα καταφέραμε», ενώ ο Αμανατίδης πρόσθεσε: «Ηταν ματς-κλειδί για την ψυχολογία μας. Το πήραμε και τώρα θέλουμε να κερδίσουμε τη Χέρενφεϊν». 
 Δεν προσπάθησε στιγμή να αποφύγει την αλήθεια και την πραγματικότητα ο προπονητής τής Λιόν, Ζακ Σαντινί, μετά τη χθεσινοβραδινή ήττα της ομάδας του στο ΟΑΚΑ. «Ο Ολυμπιακός άξιζε πέρα ώς πέρα τη νίκη. Παρά το γεγονός ότι στο δεύτερο ημίχρονο με τις αλλαγές που κάναμε, ισορροπήσαμε το ματς και δημιουργήσαμε κάποιες ευκαιρίες ενώ πετύχαμε και το γκολ προς το τέλος, οι αντίπαλοί μας ήταν καλύτεροι σε όλη τη διάρκεια του αγώνα».
 Ο τεχνικός των Γάλλων παραδέχτηκε ότι στο πρώτο ημίχρονο, ιδιαίτερα, η ομάδα του δεν προέβαλε καμία αντίσταση σε έναν «σαφώς ανώτερο σε τεχνική, ανάπτυξη και δύναμη Ολυμπιακό. Οι παίκτες μου άργησαν πολύ να μπουν στο ρυθμό του αγώνα και όταν καταφέραμε ν' αντιδράσουμε, ήταν πλέον αργά».
 Ο Σαντινί επισήμανε ότι μετά τη χθεσινή νίκη του ο Ολυμπιακός και με δεδομένο ότι στις επόμενες δύο αγωνιστικές παίζει με την υποδεέστερη ομάδα του ομίλου, τη Χέρενφεϊν, είναι πιο κοντά από την ομάδα του στο να μπει μέσα στην πρώτη δυάδα του ομίλου, που οδηγεί αυτομάτως στην επόμενη φάση. «Εμείς για να έχουμε ελπίδες πρέπει να πάρουμε στις δύο αναμετρήσεις μας με τη Βαλένθια όσους περισσότερους πόντους μπορούμε και να νικήσουμε οπωσδήποτε τον Ολυμπιακό στην έδρα μας».
