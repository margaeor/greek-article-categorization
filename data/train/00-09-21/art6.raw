Με ρυθμικό χειροκρότημα ολοκληρώθηκε η πρώτη του «Ερωτόκριτου» του Γιάννη Μαρκόπουλου, προχθές, στο κατάμεστο Ηρώδειο, παρουσία του προέδρου της Δημοκρατίας Κωστή Στεφανόπουλου. Ο συνθέτης υποκλίθηκε βαθιά, μετά το τέλος της μαραθώνιας διεύθυνσής του, στο πόντιουμ, όπου στάθηκε τρεισήμισι ώρες. Τόσο διήρκεσε το παρουσιαζόμενο μικτό θέαμα που υπέγραψε σκηνοθετικά ο Νίκος Κούνδουρος. Ο σκηνοθέτης, αν και αναμενόταν, δεν ανέβηκε στη σκηνή στο φινάλε να «χαιρετίσει» μαζί με τους υπόλοιπους συντελεστές. Μαζί του στην πάροδο παρέμεινε κι ο συνθέτης.
 Οι περισσότεροι, πάντως, θεατές χειροκρότησαν όρθιοι, εν μέσω επευφημιών, τους
πρωταγωνιστές της βραδιάς: τον Ερωτόκριτο - Μάριο Φραγκούλη και την Αρετούσα -Τζένη Δριβάλα. Δεν ήταν, άλλωστε, η πρώτη φορά που τους παίνεψαν. Το έκαναν τόσο στις άριες όσο και στα ντουέτα τους. Στιγμές δυνατές, συναισθηματικά φορτισμένες, ιδιαίτερα μελωδικές που «αμαυρώθηκαν» από πολλούς, ιδιαίτερα ενοχλητικούς μικροφωνισμούς. Γαλαντόμο ήταν το κοινό κι απέναντι στον Ρήγα-Σπύρο Σακκά, συνοδεύοντας το χειροκρότημά του με πολλά «μπράβο» αμέσως μετά την πρώτη ερμηνεία του. Κι ανθεκτικό, αφού ελάχιστοι ήταν όσοι μετά το διάλειμμα δεν επέστρεψαν στις θέσεις τους παρά τη μεγάλη διάρκεια... 
 Ενα έργο μέσα στο έργο -μια παράσταση που τόσο στη δομή όσο και στην αισθητική
της θύμιζε, πολλοίς, την περσινή του Νίκου Κούνδουρου στην Επίδαυρο «Εγώ η Αντιγόνη»- ήταν ο «Ερωτόκριτος». Ενα θεατρικό δρώμενο και ταυτοχρόνως ένα λυρικό έργο, που συνδύαζε στοιχεία δυτικά κι ανατολικά, συμφωνικά, παραδοσιακά
και λαϊκά περιέχοντας και μοτίβα που φλέρταραν γνωστούς, δυναμικούς σκοπούς του συνθέτη. 
 Η δράση, η γνωστή ερωτική ιστορία των δύο νέων, εκτυλίχθηκε σ' ένα πορφυρό σκηνικό, με φοίνικες στο βάθος να υποδηλώνουν την κρητική χλωρίδα, πάνω σε δύο
πατάρια -το ένα υπερηψωμένο- μπροστά από πολύχρωμα λάβαρα παραταγμένα στο βάθος και παραταγμένους λίθους, παρόμοιους με αυτούς του Pωμαϊκού Ωδείου. Τον ύφαλο των σκηνών με τις μάχες, πάντως, ο σκηνοθέτης «απέφυγε» διά της αφήγησης, του τραγουδιού και της δυναμικής παρουσίας του αντρικού χορού να ξορκίζει το θάνατο στρέφοντας κοντάρια ενάντια σε μια μεταμφιεσμένη σε σκελετό
 Οσοι παρακολούθησαν την παράσταση (που επαναλήφθηκε και χθες) -ανάμεσά τους οι
Νίκος Σηφουνάκης, Ντόρα Μπακογιάννη, Νίκος Κωνσταντόπουλος, Αλέξανδρος Λυκουρέζος, Μιχάλης Κακογιάννης, Κώστας Ζουράρις, Δήμητρα Χατούπη- πήραν, πάντως, μια ιδέα για το τι συνέβη όταν το πληθωρικό μουσικό ταλέντο του Γιάννη
Μαρκόπουλου συνάντησε την αντίληψη του Νίκου Κούνδουρου για το σύγχρονο θέαμα.
