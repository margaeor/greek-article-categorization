 Εκκληση για την αποφυγή του πανικού έκανε χθες ο πρόεδρος των Σκοπίων Μπόρις Τράικοφσκι, δηλώνοντας ότι, παρά τα τρία επεισόδια που σημειώθηκαν την περασμένη εβδομάδα στα σύνορα με το Κοσσυφοπέδιο, η κατάσταση ασφαλείας της χώρας παραμένει σταθερή.
 Τα παραπάνω δήλωσε ο πρόεδρος Τράικοφσκι κατά την αναχώρησή του από το στρατιωτικό νοσοκομείο των Σκοπίων, όπου συνοδευόμενος από τον υπουργό Aμυνας Νίκολα Κλιούσεφ και τον αρχηγό του Γενικού Επιτελείου αντιστράτηγο Ιβάν Αντρέεφσκι, είχε επισκεφθεί τους δύο μεθοριακούς φρουρούς που τραυματίστηκαν την περασμένη Τρίτη από πυρά ελεύθερων σκοπευτών.
 Οπως είπε, έχει αυξηθεί ο έλεγχος στα σύνορα και δεν πρόκειται να επιτραπεί καμία παράνομη διέλευση από αυτά, ενώ απέδωσε τα επεισόδια της περασμένης εβδομάδας σε εγκληματίες και λαθρέμπορους που, όπως τόνισε, δρουν και από τις δύο πλευρές των συνόρων, αποφεύγοντας ωστόσο να διευκρινίσει αν οι λαθρέμποροι 
που εννοεί από την πλευρά των Σκοπίων είναι Σλάβοι ή Αλβανοί.
 Τέλος, πρόσθεσε: «Δεν πρέπει να καλλιεργούμε τον πανικό. Για τον λόγο αυτό πρέπει όλοι οι πολιτικοί να προσέχουν τις δηλώσεις που μπορούν να προκαλέσουν πανικό στον λαό και ακόμα τα μέσα ενημέρωσης να αποφεύγουν πληροφορίες που είναι αβάσιμες ή κακόβουλες».
 Ο ίδιος ο Τράικοφσκι, πάντως, σε συνάντηση που είχε προηγουμένως με τους υπουργούς Aμυνας και Eσωτερικών Νίκολα Κλιούσεφ και Ντόστα Ντίμοφσκα, είχε δηλώσει ότι δεν πρόκειται να δεχθεί τη μεταφορά της αστάθειας του Κοσσυφοπεδίου και στα Σκόπια και ότι θα λάβει δραστικά μέτρα για την αποτροπή νέων μεθοριακών επεισοδίων, ενώ είχε τονίσει ότι θα πρέπει όλοι οι πολιτικοί ηγέτες να επιδείξουν κρατική ευθύνη, ώστε να αντιμετωπιστούν από κοινού φαινόμενα που περικλείουν σοβαρούς κινδύνους για τη σταθερότητα της χώρας.
 Στο μεταξύ, από προχθές η εντολή για ύψιστη επιφυλακή στις δυνάμεις φρούρησης των συνόρων έχει επεκταθεί και στον στρατό της χώρας, ισχυρές δυνάμεις του οποίου έχουν προωθηθεί με τεθωρακισμένα οχήματα μεταφοράς προσωπικού στην πλευρά των συνόρων με το Κοσσυφοπέδιο, στην οποία ο έλεγχος γίνεται τώρα με ελικόπτερα που πετούν συνεχώς.
