 «Η προστασία των επενδυτών στην Ελλάδα είναι τουλάχιστον ισοδύναμη εκείνης που 
ισχύει στην υπόλοιπη Ευρώπη. Μάλιστα σε ορισμένους σημαντικούς τομείς υπερβαίνει τα όρια που ισχύουν διεθνώς. Βεβαίως όμως, απαιτούνται και άλλες ενισχύσεις με τη λήψη μέτρων σε διάφορους τομείς». Αυτό υποστήριξε ο πρόεδρος της Επιτροπής Κεφαλαιαγοράς (Ε.Κ.), καθηγητής Σταύρος Θωμαδάκης, μιλώντας σε εκδήλωση που οργάνωσε στη Θεσσαλονίκη το Κέντρο Διεθνούς και Ευρωπαϊκού Οικονομικού Δικαίου, με θέμα «Χρηματιστήριο και προστασία των επενδυτών».
 Αναναφέρθηκε εκτενώς στα μέτρα που έχουν ληφθεί για την προστασία του επενδυτή, ωστόσο υπογράμμισε ότι υπάρχει ακόμη μεγάλη σύγχυση για το ακριβές περιεχόμενο αυτής της προστασίας. Οπως είπε, «πολλοί από τους νεοεισερχόμενους 
επενδυτές συγχέουν την "προστασία του επενδυτή" με την εξασφάλιση κερδών ή κεφαλαίων την οποία προσδοκούν από την πολιτεία».
 Συνοψίζοντας υπογράμμισε ότι πέρα από τα μέτρα που λαμβάνει η Ε.Κ., μεγάλο βάρος πέφτει και στους ίδιους τους επενδυτές. «Δίπλα στα μέτρα που πήρε ή επεξεργάζεται η Ε.Κ. πρέπει να λειτουργεί απαραίτητα και ένας άλλος θεμελιώδης 
μηχανισμός: η αυτοπροστασία του επενδυτή», είπε και κατέληξε σημειώνοντας ότι «η γνώση των κινδύνων αποτελεί το θεμέλιο της αυτοπροστασίας».
 Ηταν χαρακτηριστικός ο τρόπος που επέλεξε ο ομότιμος καθηγητής Nομικής του Αριστοτελείου Πανεπιστημίου Θεσσαλονίκης και του Πανεπιστημίου του Οχάιο, Φαίδων Κοζύρης, για να τονίσει τη σημασία της αυτοπροστασίας των επενδυτών. «Για την προστασία του ο επενδυτής χρειάζεται κάτι που αποκτά δύσκολα και συνοψίζεται σε τρεις λέξεις: παιδεία, παιδεία και παιδεία! », είπε.
