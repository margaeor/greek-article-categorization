Ανοίγει τη Δευτέρα ο κύκλος των συναντήσεων των αρχηγών των κομμάτων, μετά τη γνωστή πρωτοβουλία του Νίκου Κωνσταντόπουλου, για τον καθορισμό κοινής στάσης απέναντι στη διαπλοκή και των προβλημάτων που προκαλεί στη λειτουργία της δημοκρατίας.
 Το μεσημέρι στις 2 ο πρόεδρος του Συνασπισμού θα συναντηθεί με τον πρόεδρο της 
Ν.Δ. Κώστα Καραμανλή υπό το ιδιαιτέρως ευνοϊκό κλίμα που έχει δημιουργηθεί μετά και τη στήριξη της πρότασης νόμου του κόμματος της αξιωματικής αντιπολίτευσης από τον ΣΥΝ, για την αντιμετώπιση της διαφθοράς.
 Ραντεβού έχει κλείσει ο Ν. Κωνσταντόπουλος και με τον γραμματέα του ΠΑΣΟΚ Κ. Σκανδαλίδη, την Τρίτη στις 12 το μεσημέρι, ενώ, επίσης, έχει ζητήσει συναντήσεις από τον πρόεδρο της Βουλής Απόστολο Κακλαμάνη, τον υπουργό Δικαιοσύνης Μιχάλη Σταθόπουλο, καθώς και από τις ηγεσίες του ΚΚΕ, των Φιλελευθέρων, του ΔΗΚΚΙ και της ΠΟΛΑΝ
 Πάντως, ο κυβερνητικός εκπρόσωπος χθες απέρριψε τις αιτιάσεις της αντιπολίτευσης ως αόριστες και χωρίς αποδεικτικά στοιχεία.
