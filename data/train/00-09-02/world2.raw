Ο ρόλος των παραδοσιακά ουδέτερων ευρωπαϊκών κρατών τείνει να αλλάξει. Οι νέες εξελίξεις στον ευρωπαϊκό χώρο, η πτώση των κομμουνιστικών καθεστώτων και η αντίδραση της Ευρώπης στην παντοδυναμία και αμετροέπεια των ΗΠΑ καλούν τα τέσσερα στρατιωτικά ουδέτερα ώς τώρα κράτη μέλη της Ε.Ε. -Ιρλανδία, Φινλανδία, Σουηδία, Αυστρία- καθώς και την εκτός Ευρωπαϊκής Ενωσης Ελβετία, να επαναπροσδιορίσουν τον πολιτικό τους ρόλο στο διεθνές στερέωμα. Η έννοια «στρατιωτική ουδετερότητα» που κυριαρχούσε την εποχή του Ψυχρού Πολέμου, αντικαθίσταται πλέον από τον όρο «στρατιωτική αυτονομία».
 «Δεν χαρακτηρίζουμε τη χώρα μας ουδέτερο κράτος. Λέμε απλώς ότι είμαστε στρατιωτικά αυτόνομη χώρα, με την ευχέρεια να επικαλούμαστε την ουδετερότητα όταν και εφόσον την επιθυμούμε», είναι τα λόγια της υπουργού Εξωτερικών της Σουηδίας, Aννας Λιντχ.
 «Στη διάρκεια του Ψυχρού Πολέμου η ουδετερότητα αποτελούσε μια ξεκάθαρη θέση, καθώς ήταν προφανές απέναντι σε ποια διαμάχη αυτά τα κράτη τηρούσαν ουδετερότητα. Σήμερα τα πράγματα είναι πιο πολύπλοκα», λένε αρκετοί πολιτικοί αναλυτές. «Για μας -στο πλαίσιο μιας ένωσης ευρωπαϊκών κρατών με κοινή εξωτερική πολιτική και πολιτική ασφάλειας- δεν υπάρχει θέση για ουδέτερους. Για μη στρατιωτικούς συμμάχους, ναι, για ουδέτερους όμως όχι», τονίζει ο Πέρτι Τορστίλα, πολιτικός διευθυντής του υπουργείου Εξωτερικών της Φινλανδίας. «Επιθυμούμε την εξέλιξη της Ε.Ε. έτσι ώστε να ενισχυθεί ο ρόλος της σε θέματα διεθνούς ασφάλειας και σταθερότητας».
 Φαίνεται ότι σε μια Ευρώπη που δεν αποτελεί πλέον το πεδίο της διαμάχης μεταξύ δύο υπερδυνάμεων, τα εν λόγω κράτη διευκολύνονται να αποτινάξουν τα «ουδέτερα φορτία τους» και δεν φοβούνται να στραφούν με περισσότερη ενεργητικότητα και συμμετοχή στον ευρωπαϊκό και διεθνή στίβο. Δεν είναι όμως ακριβώς έτσι. Δεν είναι η λήξη της παραδοσιακής αντιπαλότητας μεταξύ Ανατολής και Δύσης που επιτρέπει στα πρώην ουδέτερα κράτη να αναπτύξουν πρωτοβουλίες και να εμφανισθούν στο προσκήνιο. Ισα ίσα, είναι η ανάδειξη μιας νέας αντιπαράθεσης μεταξύ ΗΠΑ και Ε.Ε. αυτή τη φορά, που επιβάλλει στα κράτη αυτά να παραιτηθούν από την πολυτέλεια και τη σιγουριά του παρατηρητή, αν δεν θέλουν να χάσουν το τρένο και να μείνουν παθητικά μπροστά στην πολυπλοκότητα και το δυναμισμό των νέων εξελίξεων. Εξελίξεις που διαδραματίζονται κυρίως στη δική τους ήπειρο αλλά έχουν διεθνή αντίκτυπο.
 Οσο και αν διστάζουν να το παραδεχτούν και χρησιμοποιούν διφορούμενη ορολογία, αλλάζοντας τον όρο «ουδετερότητα» με τον όρο «στρατιωτική αυτονομία», στην ουσία πρόκειται περί πλήρους κατάργησης της ουδέτερης στάσης τους. Τι άλλο μπορεί να κρύβουν τα λόγια της Aννας Λιντχ: «Ουδετερότητα δεν σημαίνει ότι δεν πρέπει να πάρεις θέση»; Μα αυτό ακριβώς σημαίνει ουδετερότητα. Το θέμα είναι ότι ήλθε πια η ώρα για τα κράτη αυτά να πάρουν θέση. Διαφορετικά, η διαμόρφωση των νέων παγκόσμιων κοινωνιών και ισορροπιών δεν θα τα περιμένει. Και αυτό δείχνουν να το έχουν καταλάβει.
 Και εδώ που τα λέμε, για ποια ουδετερότητα μιλάμε; Ηδη η Σουηδία συμμετέχει ενεργά στα ΝΑΤΟϊκά προγράμματα σταθεροποίησης στη Βοσνία και στο Κόσοβο και μάλιστα προτίθεται να συμμετάσχει και σε νέες στρατιωτικές επιχειρήσεις, εφόσον έχουν την έγκριση των Ηνωμένων Εθνών. Ακόμη, και τα πέντε «ουδέτερα κράτη» είναι μέλη του ΝΑΤΟϊκού οργανισμού Συνεργασίας για την Ειρήνη, ένα συμμαχικό πρόγραμμα για την ενίσχυση της στρατιωτικής συνεργασίας και υποστήριξης μεταξύ των μελών του. «Δεν υπάρχει αντίφαση μεταξύ της συμμετοχής μας σε αυτό το πρόγραμμα και της στρατιωτικής μας ουδετερότητας», δικαιολογούνται οι Ιρλανδοί, «δεν υπάρχει δέσμευση για κοινή αμυντική πολιτική στο πρόγραμμα Συνεργασίας για την Ειρήνη. Δεν πρόκειται περί στρατιωτικής συμμαχίας». Αυτό βέβαια δεν λέει και πολλά πράγματα. Ούτε στο πρόγραμμα της κοινής ευρωπαϊκής πολιτικής για την ασφάλεια και την άμυνα της Ε.Ε. υπάρχει υπάρχει τέτοια δέσμευση. Αυτό δεν σημαίνει ότι δεν πρόκειται να υπάρξει στο μέλλον. Η Ευρώπη μετά την οικονομική και πολιτική ένωσή της προωθεί -με προσεκτικά βήματα- την αμυντική αυτονόμησή της και τη στρατιωτική και στρατηγική ανεξαρτησία της. Ως τώρα η Ε.Ε. ισχυρίζεται ότι κοινή της πολιτική για την άμυνα και την ασφάλεια δεν ανταγωνίζεται το ΝΑΤΟ. Η συλλογική άμυνα είναι δουλειά του ΝΑΤΟ. Δική της δουλειά είναι η υπεράσπιση των ανθρωπιστικών αξιών, η διατήρηση της ειρήνης, ακόμη και η επιβολή της ειρήνης σε ευαίσθητες περιοχές που άπτονται των ευρωπαϊκών συμφερόντων. Αυτές τις περιοχές τις αποκαλεί γκρίζες ζώνες. Αυτή όμως δεν είναι και η δουλειά του ΝΑΤΟ, τουλάχιστον όπως αυτό δραστηριοποιείται τα τελευταία χρόνια στην Ευρώπη; 
 Τελικά, η πιο ακριβής περιγραφή της κατάστασης μάλλον ξέφυγε από τα χείλη της ίδιας της Aννας Λιντχ: «Το ερώτημα δεν είναι πλέον αν θα είσαι ουδέτερος ή όχι. Το ερώτημα είναι να θα είσαι μέλος του ΝΑΤΟ ή όχι»! 
