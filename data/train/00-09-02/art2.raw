Αγναντεύοντας από το μικρό υπαίθριο θέατρο, στεριωμένο σε υψόμετρο 800 μέτρων, κυρίως με προσωπική εργασία, βλέπεις, απέναντι, την επιβλητική Γκιόνα, τα ατέλειωτα Βαρδούσια, τα μικρότερα σε ύψος κορφοβούνια της ορεινής Ναυπακτίας και της βορειοδυτικής Δωρίδας, ενώ χαμηλώνοντας λίγο το βλέμμα αντικρίζεις την ορφανεμένη πλέον από νερό, κάθε που έρχεται καλοκαίρι, κοίτη του Μόρνου.
 Το τοπίο οπωσδήποτε επιβλητικό και συνάμα υποβλητικό. Ιδιαίτερα αν γνωρίζεις και λίγο από τοπική ιστορία της οποίας το «παραμύθι» περιλαμβάνει ονόματα παλαιά, όπως: ο Διάκος, ο Μακρυγιάννης, ο Σκαλτσοδήμος, η Μαρία η Πενταγιώτισσα, αλλά και νεότερα, όπως Χρήστος Βακαλόπουλος (συγγραφέας-κριτικός), Ελένη Καραΐνδρου (μουσικοσυνθέτρια), Σώτη Τριανταφύλλου (συγγραφέας), Σπέντζος («Σπέντζος Φίλμ»), οι μεγαλοεπιχειρηματίες Δασκαλόπουλος (ΔΕΛΤΑ), Φιλίππου (ΦΑΓΕ) κ.ά.
 Ομως δεν ήταν ούτε του τόπου η επιβλητικότητα, ούτε της ιστορίας το παραμύθι που έκαναν τον Γεώργιο Αρμένη να πει ότι την Ποτιδάνεια τη βλέπει πια «όπως ο Οδυσσέας την Ιθάκη του» και τον Διονύση Σαββόπουλο να ευχηθεί την επιστροφή του...
 «Ευχαριστήθηκα πάρα πολύ τη συναυλία, είχα χρόνια να παίξω σε τόσο ωραίο χώρο, μπροστά σε τόσο γλυκά μάτια. Νιώθω την ανάγκη να ευχαριστήσω την παρέα των παιδιών που με έφερε εδώ. Φαίνεται ότι είναι μια από τις παρέες που στηρίζουν τα ελληνικά μας πράγματα και εύχομαι να υπάρξει η ευκαιρία να ξανακάνουμε κάτι τέτοιο ή παρόμοιο», δήλωσε, πιο συγκεκριμένα, ο Διονύσης κατά την αναχώρησή του από την Ποτιδάνεια, όπου βρέθηκε στις 11 Αυγούστου για μια από τις φετινές του συναυλίες -παραστάσεις.
 Και ήταν ίσως η δήλωσή του αυτή η καλύτερη επιβράβευση για την «παρέα» της Ενωσης Ποτιδανείων, που εδώ και τέσσερα χρόνια περίπου διδάσκει πολιτισμό όσον αφορά τη διοργάνωση θερινών πολιτιστικών εκδηλώσεων -οι οποίες, ας μην γελιόμαστε, σπανίως αφήνουν πίσω τους κάτι το θετικό για τις τοπικές κοινωνίες.
 Χαρακτηριστικά του πολιτισμού που «διδάσκει» η Ποτιδάνεια, η συνεκτικότητα (ένα τριήμερο που περιλαμβάνει θέατρο, μουσική, προβολή του βιβλίου και ανάδειξη της ιστορίας της περιοχής), η ποιότητα των επιλογών, η ευπρέπεια του χώρου, η απουσία του χύδην και της πλαστικής καρέκλας και πάνω απ' όλα το περίσσευμα χαμόγελου και φιλοξενίας.
 Καταφέρνουν έτσι οι Ποτιδάνειοι, παρ' ότι οι εκδηλώσεις τους δεν προσφέρονται δωρεάν, να ανεβάζουν κάθε χρόνο όλο και περισσότερους καμπίσιους, των «κυκλωμάτων», στου χωριού τους τα μέρη και με τις δραστηριότητές τους -που δεν εξαντλούνται στην οργάνωση θερινών εκδηλώσεων αλλά έχουν να κάνουν γενικότερα με το λεγόμενο «πολιτισμό της καθημερινότητας», να δείχνουν στα «κυκλώματα» πως: «οι παρέες φτιάχνουν ιστορία».
