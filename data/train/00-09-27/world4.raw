 Την ισχύ των δυτικών στρατιωτικών δυνάμεων που βρίσκονται γύρω του υπενθυμίζει
στον Σλόμπονταν Μιλόσεβιτς ο Βρετανός υπουργός Εξωτερικών Ρόμπιν Κουκ, προειδοποιώντας τον να μην κάνει χρήση βίας για να διατηρήσει την εξουσία. Την
ίδια στιγμή, ο γενικός γραμματέας του ΝΑΤΟ διακόπτει την επίσκεψή του στον Καύκασο και επιστρέφει στην έδρα της Συμμαχίας, ενώ οι ΝΑΤΟϊκές δυνάμεις κάνουν αποβατικές ασκήσεις στην Kροατία. 
 «Ο μόνος που δεν γνωρίζει ότι έχασε τις εκλογές είναι ο ίδιος ο Μιλόσεβιτς», είπε ο Ρόμπιν Κουκ. «Απευθύνουμε ένα ξεκάθαρο μήνυμα στον Μιλόσεβτς, ενώ προσπαθεί να αποδείξει ότι κέρδισε. Μην υποκλέπτετε την ψήφο του λαού σας για την αλλαγή. Αποδεχθείτε τη λαϊκή ετυμηγορία και φύγετε», πρόσθεσε, τονίζοντας ότι «πρέπει να βεβαιωθούμε ότι ο Μιλόσεβιτς κατανοεί το γεγονός ότι υπάρχει μια πολύ ουσιαστική (στρατιωτική) δύναμη στην περιοχή».
 Ο γενικός γραμματέας του ΝΑΤΟ, λόρδος Ρόμπερτσον, πριν αναχωρήσει από τη Γεωργία για τις Βρυξέλλες, διακόπτοντας την επίσκεψή του στην περιοχή του Καυκάσου «προκειμένου να παρακολουθήσει καλύτερα την κατάσταση στη Γιουγκοσλαβία, δήλωσε ότι το ΝΑΤΟ παίρνει μέτρα για να προστατεύσει τις ειρηνευτικές δυνάμεις στο Κοσσυφοπέδιο σε περίπτωση που ξεσπάσουν βίαια επεισόδια στη Γιουγκοσλαβία.
 «Δεν υπάρχει συγκέντρωση δυνάμεων στα σύνορα με τη Γιουγκοσλαβία. Ανησυχούμε ότι μπορεί να υπάρξει μια επέκταση οποιασδήποτε διαμάχης στη Σερβία και, φυσικά, λαμβάνουμε προληπτικά μέτρα στο Κοσσυφοπέδιο και τη Βοσνία για να προστατεύσουμε τις ειρηνευτικές δυνάμεις», είπε.
 Στέλεχος της Συμμαχίας επισήμανε ότι το ΝΑΤΟ αποφεύγει να δραματοποιήσει την κατάσταση στη Γιουγκοσλαβία και κρατά «χαμηλό προφίλ».
 Στην Ουάσιγκτον, ο Αμερικανός υπουργός Αμυνας, Ουίλιαμ Κοέν δήλωσε ότι «η διεθνής κοινότητα θα ασκήσει όποια πίεση μπορεί προκειμένου ο Μιλόσεβιτς να σεβαστεί τη θέληση του λαού του». Τόνισε, πάντως, ότι οι ΗΠΑ δεν πρόκειται να ενεργήσουν μόνες τους στον τομέα αυτό.
 Αμερικανικές και κροατικές δυνάμεις έκαναν χθες αποβατικές ασκήσεις σε ένα νησί της Αδριατικής, προκαλώντας εικασίες ότι πρόκειται περί προειδοποίησης προς τον Σλόμπονταν Μιλόσεβιτς.
 Ο πλοίαρχος του αμερικανικού πολεμικού πλοίου «Οστιν», Ουίλιαμ Κρόου, δήλωσε ότι η άσκηση είχε προγραμματιστεί πριν από μήνες και «προφανώς δεν έχει σχέση»
με τις εκλογές στη Γιουγκοσλαβία. Παρατήρησε όμως ότι γνωρίζει τι συμβαίνει στο Βελιγράδι.
