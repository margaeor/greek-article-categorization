Αύριο στη συνεδρίαση του Εκτελεστικού Γραφείου του ΠΑΣΟΚ και μεθαύριο στη συνεδρίαση της Κεντρικής Επιτροπής αναμένεται να κορυφωθεί και, αν είναι δυνατόν, να κλείσει το θέμα με την «κοτερολογία» που άνοιξε την περασμένη εβδομάδα ο Θεόδωρος Πάγκαλος.
 Χθες το βράδυ ο Κώστας Σημίτης συζήτησε το θέμα με το γραμματέα Κώστα Σκανδαλιδη, που είναι και άμεσα θιγόμενος, αφού το όνομά του ενεπλάκη στην υπόθεση, ότι δηλαδή ήταν αυτός που τηλεφώνησε στον κ. Πάγκαλο και τον προσκάλεσε στο κότερο γνωστού επιχειρηματία.
 Παρά το γεγονός όμως ότι ο κ. Σκανδαλίδης όλες τις προηγούμενες ημέρες ήταν λαλίστατος και ζητούσε σε όλες τις δηλώσεις αποκατάσταση του ονόματός του, χθες που βγήκε από το μέγαρο Μαξίμου αρνήθηκε να κάνει οποιοδήποτε σχόλιο. «Μιλήσαμε για όλα. Δεν έχω κανένα σχόλιο. Την Πέμπτη θα γίνει το Ε.Γ. και την Παρασκευή η Κ.Ε.», ήταν η μόνη του δήλωση, γεγονός που σημαίνει ότι ο κ. Σημίτης έδωσε εντολή να μη γίνουν άλλες δηλώσεις επί του θέματος.
 Εκτιμάται ότι ο κ. Σημίτης αναμένεται να επισημάνει στα μέλη του Ε.Γ. την ανάγκη να μην υπάρξουν στην Κ.Ε. τοποθετήσεις επ' αυτού του θέματος και, αν είναι δυνατόν, να ελέγξουν την κατάσταση. Η σημασία που δίνει ο κ. Σημίτης στην αυριανή συνεδρίαση του Ε.Γ., για να κλείσει εκεί το θέμα, ενισχύεται και από το γεγονός ότι, ενώ ήταν προγραμματισμένη να γίνει σήμερα, μετατέθηκε για αύριο, προκειμένου να είναι παρών και ο κ. Πάγκαλος, που σήμερα βρίσκεται στη Σαντορίνη.
 Επίσης χθες το γραφείο του επικοινώνησε με όλα τα μέλη του Ε.Γ. για να παραστούν στη συνεδρίαση, γιατί «είναι σημαντική». Μια πληροφορία που μεταδόθηκε ότι ο κ. Σημίτης επικοινώνησε με τον Ακη Τσοχατζόπουλο, που σημειωτέον βρίσκεται στη Βουλγαρία και του ζήτησε να ελέγξει τους προσκείμενους σ' αυτόν, για να μην αναφερθούν στο θέμα, διαψεύστηκε από το γραφείο του υπουργού Αμυνας.
 Xθες, ο υπουργός Επικρατείας Μιλτιάδης Παπαϊωάννου δήλωσε ότι στην πολιτική η γυναίκα του Καίσαρα δεν πρέπει να φαίνεται τίμια, αλλά και να είναι, συνέστησε
προσοχή στις σχέσεις των πολιτικών με επιχειρηματίες, αλλά και προσοχή στον τρόπο ζωής τους, είπε όμως ότι δεν δέχεται πως όποιος έχει σχέσεις με επιχειρηματίες είναι και διαπλεκόμενος. Παράλληλα, υπεραμύνθηκε του δικαιώματος του κ. Σκανδαλίδη και του κ. Τσουκάτου να αποκαταστήσουν την τιμή τους, λέγοντας ότι αδίκως πυροβολούνται.
 Επίσης, ο αντιπρόεδρος της Βουλής Κώστας Γείτονας κάλεσε τον Θεόδωρο Πάγκαλο να κατονομάσει ποιους εννοούσε.
