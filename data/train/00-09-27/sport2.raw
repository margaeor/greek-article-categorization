Το πανηγύρι στο «Φολκπαρκστάντιον» άρχισε αμέσως μόλις ο Αγγλος διαιτητής Γκάλαχερ σφύριξε τη λήξη του αγώνα. Οι παίκτες του ΠΑΟ σφιχταγκαλιασμένοι μέσα στο γενικό πανζουρλισμό έτρεξαν προς την εξέδρα των ηρωικών φιλάθλων, που βρίσκονταν στον... κόσμο τους. Εκείνες τις στιγμές της μεγάλης αγαλίασης έβγαλαν τις φανέλες και τις πέταξαν. Ηταν το καλύτερο δώρο που μπορούσαν να κάνουν στους Ελληνες μετανάστες και ομογενείς, οι οποίοι έδωσαν τη δική τους μάχη στις κερκίδες. 
 Ο Γιώργος Νασιόπουλος δικαιωματικά, βέβαια, ήταν το τιμώμενο πρόσωπο, λόγω του χρυσού τέρματος που πέτυχε στο 36' και έδωσε τη νίκη. «Δικαιούμασταν αυτή τη νίκη, μετά την ατυχία στα δύο προηγούμενα ματς», τόνισε. «Ηταν φανταστικό αυτό που ζήσαμε. Ολοι πιστεύω οι ποδοσφαιριστές θέλουν να ζούνε τέτοιες στιγμές. Στη φάση του γκολ ρίσκαρα, όταν επιχείρησα να ντριμπλάρω τον τερματοφύλακα και πέτυχα. Συγκινητική η παρουσία των Eλλήνων φιλάθλων στο γήπεδο. Νομίζω ότι τα καταφέραμε και τους κάναμε να αισθανθούν υπερηφάνεια. Εχουμε μπροστά μας πάλι το Αμβούργο, σ' ένα ματς πιο δύσκολο απ' αυτό. Πρέπει να κερδίσουμε, αν θέλουμε να προκριθούμε».
 Τα εύσημα στους παίκτες του απέδωσε με το παραπάνω ο Αγγελος Αναστασιάδης. Στις λίγες κουβέντες που ξεστόμισε μετά το ματς, οι περισσότερες ήταν γι' αυτούς και την ηρωική τους προσπάθεια, κάτω από αντίξοες συνθήκες και πολλά προβλήματα (Βαζέχα, Σόουζα έξω, Μπασινάς, Γκούμας ενοχλήσεις στα πόδια).
 «Επρεπε να κερδίσουμε αυτό το παιχνίδι για να ελπίζουμε σε κάτι καλύτερο. Προετοιμαστήκαμε κατάλληλα και το πετύχαμε. Μας χαροποιεί το αποτέλεσμα, αν αναλογιστούμε τα προβλήματα που είχαμε. Θέλω να ευχαριστήσω τα παιδιά που έκαναν μεγάλη προσπάθεια. Θα μπορούσαμε να τελειώσουμε το ματς από το πρώτο ημίχρονο, αν οι επιλογές στην τελική πάσα ήταν καλύτερες. Με τη βοήθεια του Θεού πήραμε στο τέλος, στο δοκάρι, το αποτέλεσμα που θέλαμε. Η νίκη ήρθε χάρη στη μεγάλη θέληση των παιδιών που έκαναν συγκινητική προσπάθεια».
 Ενας εκ των κορυφαίων της μεγάλης νίκης επί του Αμβούργου, ο Τάκης Φύσσας, υπογράμμισε: 
 «Ο, τι μας χρωστούσε ο Θεός από το παιχνίδι με τη Γιουβέντους, μας το έδωσε τώρα. Η τύχη επιτέλους μας χαμογέλασε στο τελευταίο λεπτό, όταν η μπάλα σταμάτησε στο δοκάρι και δεν άλλαξε το σκορ. Ποτέ δεν είχαμε βέβαια πάψει να ελπίζουμε».
 Στο ντεμπούτο του στο Τσάμπιονς Λιγκ ο Κώστας Χαλκιάς έφερε γούρι στον Παναθηναϊκό. Οσο για το δικό του στοίχημα, χωρίς αμφιβολία το κέρδισε.
 «Η επιτυχία είναι όλης της ομάδας», ήταν τα πρώτα του λόγια. «Ηταν ένα δώρο στον κόσμο του Παναθηναϊκού. Είχαμε πολλά ψυχικά αποθέματα, παρά την κούραση από τα τελευταία ματς. Οσο άτυχοι σταθήκαμε στο Τορίνο τόσο τυχεροί είμαστε εδώ, ειδικά στην τελευταία φάση που η μπάλα σταμάτησε στο δοκάρι». 
