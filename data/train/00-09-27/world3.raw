Ο Ρώσος πρόεδρος, Βλαντιμίρ Πούτιν, αναγνώρισε ντε φάκτο την ήττα του Μιλόσεβιτς στις εκλογές, ενώ η Μόσχα ζητεί τώρα την άρση των κυρώσεων κατά της
Γιουγκοσλαβίας, καλώντας συγχρόνως τις γιουγκοσλαβικές πολιτικές δυνάμεις να διαφυλάξουν την ηρεμία και τη σταθερότητα.
 Σύμφωνα με δημοσιεύματα του ρωσικού τύπου, ο Β. Πούτιν δεν προέβη σε ατομική δήλωση αλλά «πολλοί Δυτικοί ηγέτες έχουν ήδη δηλώσει ότι ο Μιλόσεβιτς έχασε τις εκλογές και ο κ. Πούτιν ντε φάκτο συμμερίστηκε τη θέση αυτή» (εφημερίδα «Ισβέστια»). Συγκεκριμένα, ο Γερμανός καγκελάριος, Γκέρχαρντ Σρέντερ, είχε δηλώσει τη Δευτέρα στη Μόσχα ότι Γερμανία και Ρωσία συμφώνησαν να χαιρετίσουν «τη δημοκρατική αλλαγή» κατά τις εκλογές στη Γιουγκοσλαβία, αλλά ο πρόεδρος Πούτιν απέφυγε να διατυπώσει την προσωπική του εκτίμηση. «Δεν ήταν αρμόζον για
τον Βλαντιμίρ Πούτιν να παρέμβει, αλλά η απουσία σχολίου θεωρήθηκε από τους διεθνείς παρατηρητές συγκατάθεση στις απερίφραστες δηλώσεις του Σρέντερ», επισημαίνει η εφημερίδα «Βρέμια Νόβοστι». Σύμφωνα με διπλωματικές πηγές της εφημερίδας «Κομερσάντ», Σρέντερ και Πούτιν συζήτησαν για κοινές προσεγγίσεις στο ζήτημα της Γιουγκοσλαβίας. Η εφημερίδα τονίζει ότι οι δύο άνδρες συμφώνησαν με ευκολία, δεδομένου ότι η Μόσχα επιθυμεί τη διατήρηση της Γιουγκοσλαβίας, όχι όμως και του καθεστώτος Μιλόσεβιτς, από το οποίο έχει λάβει τις αποστάσεις της το τελευταίο διάστημα.
 Η Ρωσία ζήτησε χθες την άρση των κυρώσεων κατά της Γιουγκοσλαβίας, όποιος κι αν είναι ο τελικός νικητής των εκλογών. «Οποιος κι αν είναι ο νομίμως εκλεγείς
πρόεδρος της Γιουγκοσλαβίας, θεωρούμε απαραίτητο να βγει η χώρα χωρίς καθυστέρηση από τη διεθνή απομόνωσή της και να αρθούν οι κυρώσεις που έχουν επιβληθεί από τις δυτικές χώρες», αναφέρεται σε χθεσινή ανακοίνωση του ρωσικού
υπουργείου Εξωτερικών. Στην ίδια ανακοίνωση χαιρετίζεται «το δημοκρατικό δυναμικό» της γιουγκοσλαβικής κοινωνίας και καλούνται οι αντίπαλες παρατάξεις να επιδείξουν ψυχραιμία και συγκράτηση: «Aυτό που προέχει τώρα είναι η διατήρηση της κοινωνικής ηρεμίας και σταθερότητας και η αποχή όλων των πολιτικών δυνάμεων από ενέργειες που μπορούν να οδηγήσουν σε σύγκρουση».
 Σε μια άλλη εξέλιξη ο πρόεδρος της ρωσικής Δούμας δήλωσε, αναφερόμενος στον Κοστούνιτσα, ότι ο νέος πρόεδρος «μπορεί να είναι χειρότερος από τον Μιλόσεβιτς», ενώ καταδίκασε τις δηλώσεις Δυτικών ηγετών για την ήττα του Μιλόσεβιτς, πριν ανακοινωθούν τα επίσημα αποτελέσματα «χονδροειδή ανάμιξη στις
