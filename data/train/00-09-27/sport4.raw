 «Ενας καλός Ολυμπιακός μπορεί και πρέπει να περάσει το εμπόδιο της Χέρενφεϊν, ώστε να έχει ελπίδες να προκριθεί». Σίγουρος για τους ποδοσφαιριστές του Ολυμπιακού παρουσιάστηκε χθες το απόγευμα ο Γιάννης Μαντζουράκης, ο οποίος υποστήριξε ότι η πειραϊκή ομάδα υπερτερεί σε εμπειρία έναντι των Ολλανδών και με σύμμαχο την καλή παράδοση στους εντός έδρας αγώνες «είναι αναγκαίο να αποκτηθούν οι τρεις βαθμοί».
 Ο «Ρουμάνος» τεχνικός, πάντως, υποστήριξε ότι «δεν πρέπει να υποτιμήσουμε τη Χέρενφεϊν, ούτε να αιφνιδιαστούμε στην αρχή του αγώνα», γι' αυτό το λόγο ζήτησε και από τους «ερυθρόλευκους», «ιδιαίτερη προσοχή στα πρώτα λεπτά, σοβαρότητα και πειθαρχία». Ο προπονητής του Ολυμπιακού, ωστόσο, παραδέχτηκε ότι «η ομάδα είναι ταλαιπωρημένη από τα πέντε παιχνίδια μέσα σε 15 μέρες, αλλά αύριο θα βρούμε τον τρόπο να είμαστε φρέσκοι» και κατέληξε: «Αυτό το παιχνίδι μοιάζει με αυτό με τη Λιόν. Πρέπει να το κερδίσουμε για να ελπίζουμε».
 Ο Μαντζουράκης χθες βράδυ στην τελευταία προπόνηση του Ολυμπιακού δοκίμασε με τους βασικούς τους Γιαννακόπουλο (αντί Λουτσιάνο) και Πουρσανίδη (αντί Ζε Ελίας).
 Ο Ηλίας Πουρσανίδης δήλωσε: «Το παιχνίδι είναι πολύ πιο δύσκολο απ' ό,τι έχει παρουσιαστεί. Αυτό οι παίκτες το ξέρουμε και έχουμε προετοιμαστεί κατάλληλα. Πρέπει να κερδίσουμε για να έχουμε ελπίδες πρόκρισης, αλλά και για άλλους λόγους. Πρώτον, για να ευχαριστήσουμε τον κόσμο που θα έρθει στο γήπεδο και, δεύτερον, τους εαυτούς μας. Ελπίζω να πανηγυρίσουμε όλοι μαζί άλλη μία νίκη».
 Ο πρόεδρος του Ολυμπιακού Σωκράτης Κόκκαλης, που βρέθηκε χθες το μεσημέρι στην ΕΠΑΕ, υποστήριξε: «Ο Ολυμπιακός έχει δείξει μέχρι τώρα ότι διαθέτει καλή ομάδα και πιστεύω ότι θα κερδίσει τον αγώνα με τους Ολλανδούς».
 Ο προπονητής της Χέρενφεϊν Φόπε ντε Χάαν, αφού ανακοίνωσε την ενδεκάδα, καθώς «δεν έχω τίποτα να κρύψω», ανέλυσε χθες το μεσημέρι το σκεπτικό της Χέρενφεϊν. «Θα παίξουμε για την ισοπαλία και δεν θα κάνουμε το λάθος να αγωνιστούμε με δύο παίκτες στην επίθεση, όπως κάναμε και στον αγώνα με τη Λιόν. Αυτό που πρέπει να πω βέβαια, είναι ότι αν ο Τζιοβάνι βρεθεί σε καλή μέρα είναι ικανός να κερδίσει μια ομάδα μόνος του. Προσοχή θέλουν ακόμα οι Τζόρτζεβιτς, Λουτσιάνο, Οφορίκουε».
 Ο μέσος της Χέρενφεϊν Τζέφρι Τάλαν είπε: «Θέλουμε την ισοπαλία εδώ στην Αθήνα και τη νίκη στην Ολλανδία απέναντι στον Ολυμπιακό, για να έχουμε ελπίδες για το UEFA. Ο Ολυμπιακός και η Βαλένθια είναι τα φαβορί για την πρόκριση από τον όμιλό μας».
