 Επίθεση εναντίον του προέδρου της Γιουγκοσλαβίας Σλόμπονταν Μιλόσεβιτς εξαπέλυσε ο πρόεδρος του Μαυροβουνίου αποδίδοντάς του την απόπειρα δολοφονίας του ηγέτη της σερβικής αντιπολίτευσης Βουκ Ντράσκοβιτς, ενώ το Διεθνές Δικαστήριο της Χάγης προειδοποιεί ότι θα υπάρξουν κυρώσεις για όποιον προσφέρει καταφύγιο στο Γιουγκοσλάβο πρόεδρο.
 «Υπεύθυνο για τη δολοφονική επίθεση εναντίον του Βουκ Ντράσκοβιτς είναι το καθεστώς του Βελιγραδίου. Εχω στα χέρια μου και τις αποδείξεις», δήλωσε ο Μίλο 
Τζουγκάνοβιτς και η δήλωσή του αποκτά ιδιαίτερο ενδιαφέρον, δεδομένων των φημών που κυκλοφορούν για συμφωνία αποχώρησης του Μιλόσεβιτς από την εξουσία με αντάλλαγμα την ασυλία του. Ο Τζουγκάνοβιτς δήλωσε στη Βενετία, όπου συμμετείχε σε σεμινάριο με τίτλο «Ευρώπη και Βαλκάνια», ότι «το καθεστώς του Βελιγραδίου προσπαθεί να μας καταστρέψει, τόσο από την άποψη της οικονομίας όσο και της ενημέρωσης». «Εχουν παγώσει τις οικονομικές μας συναλλαγές με τη Σερβία. Και τώρα εξάγουν την τρομοκρατία για να μας αποσταθεροποιήσουν», δήλωσε ο Τζουγκάνοβιτς στον ιταλικό Τύπο και πρόσθεσε ότι έχουν βρεθεί πολλές υλικές αποδείξεις στο σημείο όπου στήθηκε η ενέδρα στον Ντράσκοβιτς και έχουν γίνει συλλήψεις.
 «Δεν μπορώ να πω περισσότερα, παρά μόνο ότι πολύ σύντομα θα είμαστε σε θέση να 
γνωρίζουμε τα κίνητρα της επίθεσης. Ολοι γνωρίζουν, όμως, ότι από τη στιγμή που το Μαυροβούνιο αποφάσισε να ακολουθήσει μια πολιτική ανεξάρτητη, φιλοευρωπαϊκή και δημοκρατική, παίρνοντας τις αποστάσεις του από το Βελιγράδι, 
βρεθήκαμε αντιμέτωποι με τον Μιλόσεβιτς. Για το λόγο αυτό, από στρατηγική άποψη, είναι σημαντική η υποστήριξη του δημοκρατικού κόσμου», αναφέρει ο Τζουγκάνοβιτς και τονίζει ότι Γιουγκοσλάβος πρόεδρος ακολουθεί την προσφιλή του τακτική της αποσταθεροποίησης. Το Μαυροβούνιο όμως, είπε, θα συνεχίσει το δρόμο της ανεξαρτησίας από το Βελιγράδι. «...Θα οργανώσει δημοψήφισμα, θα κηρύξει την ανεξαρτησία του και θα επιδιώξει τους στόχους του ως ανεξάρτητο κράτος». 
 Στην Ποντγκόριτσα η αστυνομία του Μαυροβουνίου ανακοίνωσε ότι κρατεί τέσσερις Σέρβους και άλλα δύο άτομα, των οποίων η ταυτότητα δεν έχει ακόμα αποκαλυφθεί, 
ως υπόπτους για συμμετοχή στην απόπειρα εναντίον του Ντράσκοβιτς. Το υπουργείο 
Εσωτερικών του Μαυροβουνίου είχε ανακοινώσει από το βράδυ της Παρασκευής ότι η 
αστυνομία έχει συλλάβει τους δράστες της απόπειρας, ωστόσο δεν έχουν δοθεί ακόμα πληροφορίες για την ταυτότητα των συλληφθέντων, την εθνικότητα ή τα κίνητρά τους.
 Χθες εκπρόσωπος του Διεθνούς Δικαστηρίου της Χάγης δήλωσε ότι οποιαδήποτε χώρα 
προσφέρει καταφύγιο στον Μιλόσεβιτς θα αντιμετωπίσει διεθνείς κυρώσεις και ποινές. Ο Πολ Ρίσλεϊ πρόσθεσε ότι ο «Μιλόσεβιτς κατηγορείται εδώ και ένα χρόνο 
για τα εγκλήματα που διαπράχθηκαν στο Κόσοβο και αυτή η κατηγορία είναι εν ισχύι. Μέχρι να προσαχθεί στη Χάγη... είναι αδύνατον για κάθε πρόσωπο, χώρα ή οργανισμό να αλλάξει την κατηγορία αυτή χωρίς την πλήρη έγκριση του δικαστηρίου...».
