Με την προσοχή της στραμμένη στα βασικά ζητήματα που θα προωθήσει η γαλλική προεδρία, ολοκληρώθηκε χθες η Σύνοδος Κορυφής στη Σάντα Μαρία ντα Φέιρα της Πορτογαλίας.
 Η ένταξη της Ελλάδας στη ζώνη του ευρώ υπήρξε το βασικό οικονομικό γεγονός της 
Συνόδου και χαιρετίστηκε από όλα τα μέλη της Ε.Ε. ως σημαντικός σταθμός στην πορεία της ευρωπαϊκής ενοποίησης.
 Τα ζητήματα που απασχόλησαν κατά κύριο λόγο τη σύνοδο ήταν η προώθηση των εργασιών της Διακυβερνητικής Διάσκεψης για την οποία αποφασίστηκε να προστεθεί 
στην ατζέντα το θέμα της ευελιξίας και της ενισχυμένης συνεργασίας προκειμένου 
να γίνει δυνατή η ολοκλήρωση των εργασιών της στη σύνοδο της Νίκαιας.
 Για το θέμα της διεύρυνσης της Ε.Ε. το Συμβούλιο «διαπίστωσε πρόοδο στις διαπραγματεύσεις με τις υποψήφιες χώρες» και κάλεσε την Τουρκία να ανταποκριθεί στα κριτήρια που περιλαμβάνονται στα συμπεράσματα του Συμβουλίου του Ελσίνκι.
 Οι δεκαπέντε ηγέτες της Ε.Ε. επανεξέτασαν τις πολιτικές που είχαν αποφασιστεί στη Λισαβόνα για την ανάπτυξη της ανταγωνιστικότητας των οικονομιών της Ενωσης, ιδιαίτερα δε τις πολιτικές για την ανάπτυξη της κοινωνίας της πληροφορίας, του ηλεκτρονικού εμπορίου, την ενίσχυση των μικρομεσαίων επιχειρήσεων και την ολοκλήρωση της εσωτερικής αγοράς.
 Η σύνοδος υιοθέτησε επίσης την έκθεση προόδου για την δημιουργία της κοινής ευρωπαϊκής άμυνας και ασφάλειας και σημειώνει ότι αρχίζει πλέον ένα στάδιο ουσιαστικής εφαρμογής των αποφάσεων του Ελσίνκι.
 Οσον αφορά το χώρο των Βαλκανίων, το Συμβούλιο επαναβεβαίωσε τους στόχους της διαδικασίας σταθεροποίησης και σύνδεσης, με ιδιαίτερη μνεία στο απαραβίαστο των συνόρων και της εδαφικής ακεραιότητας της ΠΓΔΜ. Για τη Σερβία σημειώνεται η «προσδοκία» ενσωμάτωσής της στην Ευρώπη αλλά...μετά τον εκδημοκρατισμό της.
 Εγινε αποδεκτή πρόταση του Γάλλου προέδρου Σιράκ για τη σύγκληση συνόδου κορυφής μεταξύ της Ε.Ε. και των δυτικών Bαλκανίων.
 Παράλληλα υιοθετήθηκε κοινή ευρωπαϊκή στρατηγική για τη Μεσόγειο σαν μια περιοχή όπου επιδιώκεται ενεργά μια «συνεκτική πολιτική».
 Στο Συμβούλιο συζητήθηκε επίσης το θέμα του Χάρτη των Θεμελιωδών Δικαιωμάτων και αποφασίστηκε να υποβληθεί συγκεκριμένο σχέδιο στο άτυπο Συμβούλιο του Biaritz.
