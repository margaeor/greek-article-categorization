Διχασμένη απέναντι στον τρόπο με τον οποίο πρέπει να αντιμετωπίσει την είσοδό μας στην ΟΝΕ εμφανίσθηκε χθες η Νέα Δημοκρατία.
 Η ηγεσία της Ρηγίλλης απέφυγε οποιονδήποτε κολακευτικό λόγο για την κυβέρνηση και προτίμησε να προβάλει την ανάγκη διαρθρωτικών αλλαγών. Ο πρώην πρόεδρος της Ν.Δ. Μ. Εβερτ, όμως, χωρίς ανάλογου είδους ενστάσεις, συνεχάρη προσωπικά τον Κ. Σημίτη, τον Γ. Παπαντωνίου, τον Λ. Παπαδήμο και γενικά όλους όσοι συνέβαλαν στην ένταξη της χώρας στην ΟΝΕ. Μ' ένα λακωνικό τηλεγράφημα, ο κ. Eβερτ συνεχάρη τους κυβερνητικούς αυτούς παράγοντες και απέφυγε να προβάλει οποιαδήποτε κριτική ή σχόλιο με το οποίο θα αδυνατούσε την κολακευτική για την 
κυβέρνηση ενέργειά του. Η στάση του, αν και μπορεί να χαρακτηριστεί τολμηρή, εκ των πραγμάτων προβληματίζει τον Κ. Καραμανλή, ο οποίος αφ' ενός δεν εκστόμισε τη λέξη «συγχαρητήρια», αφ' ετέρου σε σχετική δήλωσή του ζήτησε να επιτευχθεί και η ουσιαστική σύγκλιση.
 Αναλόγου υφής ήταν και η δήλωση που έκανε χθες και ο Γ. Βαρβιτσιώτης, ο οποίος 
είπε ότι η ένταξη είναι κατ' αρχήν θετικό γεγονός, δεν επιτρέπει όμως πανηγυρισμούς και θριαμβολογίες, γιατί, όπως είπε, έχουμε καθυστερήσει απελπιστικά στην απελευθέρωση βασικών τομέων της οικονομίας, στις αποκρατικοποιήσεις, στην ανταγωνιστικότητα της οικονομίας κ.ά.
 Ομως, ο Κ. Καραμανλής δεν έχει να αντιμετωπίσει μόνο τις διαφορετικές φωνές που εμφανίζει το κόμμα του. Υπάρχει παράλληλα και ο «κίνδυνος» Καρατζαφέρη. Ο ανεξάρτητος βουλευτής δηλώνει πως η Ν.Δ. δεν τον εκφράζει με την πολιτική που ακολουθεί και αφήνει να εννοηθεί πως θα προχωρήσει στη δημιουργία νέου κόμματος. «Αν διαπιστώσω ότι ο Κ. Καραμανλής απεμπολεί κάποιες από τις αρχές και αξίες με τις οποίες γαλουχηθήκαμε εμείς, όσοι ανήκουμε στη Ν.Δ. τότε θα δημιουργήσω σαφέστατα κόμμα», είπε χαρακτηριστικά (Πλάνετ), ενώ από το κανάλι του κολακεύει σχεδόν καθημερινά τον αρχιεπίσκοπο και ζητεί από τη Ν.Δ. να τον στηρίξει στις κινήσεις του εναντίον της κυβέρνησης. Η Ν.Δ. επίσημα αποφεύγει να σχολιάσει τις κινήσεις του βουλευτή, θεωρώντας το θέμα λήξαν.
  Ευθύνες στην κυβέρνηση για την ταλαιπωρία που υπέστησαν οι χιλιάδες ταξιδιώτες του τριημέρου στα νησιά του Αιγαίου απέδωσε ο τομεάρχης Nαυτιλίας της Ν.Δ. Γ. Παπαθανασίου, επισημαίνοντας ότι η ταλαιπωρία αυτή είναι προϊόν της ανυπαρξίας σχεδίου αντιμετώπισης εκτάκτων καταστάσεων από το υπουργείο.
