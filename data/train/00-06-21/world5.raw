 Πρόταση για συνάντηση κορυφής με θέμα τις διαφορές που χωρίζουν τα κράτη τους έκανε ο πρόεδρος της Ταϊβάν στην Κίνα, επικαλούμενος την ιστορικής σημασίας συνάντηση των προέδρων της Βόρειας και Νότιας Κορέας.
 Ο νέος Ταϊβανός ηγέτης, Τσεν Σούι Μπιαν, στην πρώτη από την εκλογή του συνέντευξη Τύπου, δήλωσε ότι είναι η κατάλληλη στιγμή για την πρώτη από τότε που διασπάστηκε η Κίνα συνάντηση κορυφής μεταξύ Πεκίνου και Ταϊπέι. «Είναι η εποχή της συμφιλίωσης», είπε ο πρόεδρος Τσεν και πρόσθεσε ότι «έχουμε πολλά διεθνή παραδείγματα πίσω μας». Οπως εξήγησε, το παράδειγμα των Κορεατών είναι χαρακτηριστικό. «Μπορούμε και εμείς να κάνουμε αλλαγές και να γράψουμε ιστορία», είπε. Από το 1949, όταν Κινέζοι εθνικιστές διέφυγαν στην Ταϊβάν, το Πεκίνο υποστηρίζει ότι το νησί είναι αναπόσπαστο τμήμα της Κίνας. Ο Τσεν έχει επανειλημμένως καλέσει τον τελευταίο μήνα τον πρόεδρο της Κίνας Γιανγκ Ζεμίν σε συνομιλίες, αλλά δεν έχει ξεπεραστεί η διαφωνία για το πολιτικό καθεστώς της Ταϊβάν, καθώς το Πεκίνο επιμένει στην «αρχή της μίας Κίνας».
 Χθες η Κίνα επανέλαβε την έκκλησή της στον Τσεν να δεχτεί την αρχή. Ο Τσεν αρνείται να συζητήσει όρους για την έναρξη των συνομιλιών. Ωστόσο έχει πει ότι 
δεν θα είχε αντίρρηση να τεθεί η αρχή της μίας Κίνας στην κορυφή της ημερήσιας 
διάταξης ενδεχόμενης συνάντησης. Την περασμένη εβδομάδα μάλιστα δήλωσε σε Αμερικανούς ιθύνοντες που επισκέφθηκαν την Ταϊβάν ότι θα ήθελε να πάιξουν οι ΗΠΑ ενεργότερο ρόλο στην προσέγγιση Ταϊπέι-Πεκίνου. Οι ΗΠΑ είναι ο ισχυρότερος 
σύμμαχος της Ταϊβάν, κυρίως έναντι των απειλών της Κίνας ότι θα εισβάλει στη νήσο αν η κυβέρνησή της δεν δεχτεί την επανένωση με την ηπειρωτική Κίνα.
