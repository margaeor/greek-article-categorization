 Εντονο χαρακτήρα αποκτά η αντιπαράθεση στο εσωτερικό της Νέας Δημοκρατίας, με αφορμή το θέμα των εργασιακών σχέσεων.
 Από μια πρώτη ανάγνωση, η κόντρα φαίνεται να αφορά τον γραμματέα της ΓΣΕΕ και κορυφαίο στέλεχος της ΔΑΚΕ Γιάννη Μανόλη και την τομεάρχη Ντόρα Μπακογιάννη. Ομως, είναι σαφές πως έχει βαθύτερα αίτια, αφού οι κυβερνητικές προθέσεις έτσι
όπως εκδηλώθηκαν αρχικά από τον υπουργό Eθνικής Οικονομίας ουσιαστικά βρίσκουν
σύμφωνα πολλά στελέχη της αξιωματικής αντιπολίτευσης, τα οποία τάσσονται ανοικτά υπέρ της απελευθέρωσης της αγοράς εργασίας.
 Κάτι τέτοιο όμως, τους φέρνει εκ των πραγμάτων απέναντι από τους συνδικαλιστές
του κόμματος, οι οποίοι επιθυμούν να διατηρήσουν την επιρροή τους στο χώρο και
δεν μπορούν να το πετύχουν συντασσόμενοι με ανάλογες επιλογές.
 Ντόρα Μπακογιάννη, Γιώργος Αλογοσκούφης, Μαριέττα Γιαννάκου και πολλά ακόμη στελέχη θεωρούν κατ' αρχάς θετικές τις κυβερνητικές προτάσεις. Δεν συμβαίνει το ίδιο όμως με τους συνδικαλιστές. Ιδιαίτερα ο κ. Μανόλης απαντά πως αν η Ν.Δ. συμφωνεί με τις κυβερνητικές θέσεις για τις εργασιακές σχέσεις, τότε δεν έχει λόγο ύπαρξης.
 Ο Κώστας Καραμανλής μέσω του εκπροσώπου του Αρη Σπηλιωτόπουλου απλά τάσσεται υπέρ του διαλόγου και της συνεννόησης, αλλά αρνείται να μπει στην ουσία της αντιπαράθεσης.
 Χθες πάντως, ο συνδικαλιστής Γ. Μανόλης επιτέθηκε με σφοδρότητα στην κ. Μπακογιάννη, λέγοντας χαρακτηριστικά για κάποιους, που «δεν έχουν καταλάβει τον πόνο του εργαζόμενου, δεν έχουν κάνει 8ωρο, να πηγαίνουν, να σηκώνονται το
πρωί, να κάνουν μια-δυο ώρες στο λεωφορείο, δεν έχουν εργαστεί ποτέ στη ζωή τους». Αν και δεν την κατονόμασε, αναφερόταν εμμέσως σ' αυτήν, αφού η ραδιοφωνική συζήτηση που είχε προηγηθεί αφορούσε την κ. Μπακογιάννη.
 Η τελευταία βρίσκεται στην Κρήτη, εντούτοις συνεργάτες της αρνήθηκαν να σχολιάσουν την επίθεση αυτή του κ. Μανόλη, η οποία άλλωστε έχει και ένα έντονο
παρελθόν. Στο τελευταίο συνέδριο ο κ. Μανόλης ήταν ένας από εκείνους που είχαν
επιτεθεί στην κ. Μπακογιάννη, επειδή είχε ζητήσει την επανίδρυση του κόμματος.
