 «Ερχομαι στον ΠΑΟΚ για να παίξω καλό ποδόσφαιρο και να αποδείξω την αξία μου και στην Ευρώπη» είπε χθες από την Αργεντινή ο Πατρίτσιο Καμπς, που συμφώνησε προφορικά με τον ΠΑΟΚ και αύριο θα βρίσκεται στην Αθήνα για να αρχίσει συζητήσεις με τη διοίκηση της ΠΑΕ.
 Ο Καμπς δεν έχει υπογράψει οριστικά συμβόλαια, αλλά υπάρχει μια προσυμφωνία (έστω και προφορική) ότι θα πάρει τα χρήματα που ζητάει, παρά την «οικονομική στενότητα» του Γιώργου Μπατατούδη, όπως λένε άνθρωποι του περιβάλλοντός του.
 Ο μεγαλομέτοχος της ΠΑΕ ΠΑΟΚ, πάντως, έδειξε να ξεπερνάει αυτό το πρόβλημα με τη μεταγραφή του Κορωνιού στο μπάσκετ (είναι μεγαλομέτοχος και στην ΚΑΕ), αλλά και με την εντολή που έδωσε στον Μπλάντεν Φορτούλα να καλέσει στην Ελλάδα τον Πατρίτσιο Καμπς και να κλείσει τη μετεγγραφή.
 Οσο για τον 29σχρονο Αργεντινό, δηλώνει ενθουσιασμένος που θα αγωνιστεί στην Ευρώπη: «Ηταν ο μεγάλος μου στόχος, έπειτα από τόσα χρόνια καλής παρουσίας στο ποδόσφαιρο της πατρίδας μου. Για την Ελλάδα έμαθα ότι το Πρωτάθλημα είναι πολύ σκληρό και δυνατό, κάτι που με γεμίζει με μεγαλύτερες υποχρεώσεις και εύχομαι να τελειώσουμε θετικά με τον ΠΑΟΚ για να παίξω την μπάλα που ξέρω...».
 Ο «Μπέτο», όπως τον φωνάζουν στην Αργεντινή είναι η εναλλακτική λύση που πρότειναν οι Περσίας-Φορτούλα, μετά το «ναυάγιο-Βαλένσια», που δεν κατέληξε στον ΠΑΟΚ, λόγω της μικρής οικονομικής πρότασης που του έκανε η διοίκηση της ΠΑΕ κι ο Ραμόν Ρότσα, υποστήριξε: 
 «Είναι εντελώς διαφορετικός παίκτης από τον Βαλένσια, σκοράρει αρκετές φορές και παίζει σε μια από τις πιο σωστές ομάδες της Αργεντινής, μετά τη Ρίβερ Πλέιτ και τη Μπόκα Τζούνιορς.Ο Καμπς είναι επιτελικός, παίζει πίσω από τους δύο επιθετικούς, αλλά του αρέσει να τρυπώνει στην αντίπαλη άμυνα και να επιδιώκει το γκολ».
 Από χθες το βράδυ (στις 9) ο Καμπς βρίσκεται μέσα στο αεροπλάνο, που θα τον μεταφέρει από την Αργεντινή στην Ελλάδα, για να αρχίσει τις συζητήσεις με τη διοίκηση του ΠΑΟΚ, ενώ «περιμένει στο ακουστικό του» ο Πορτογάλος επιθετικός Χοσέ Ντομίνκες, τον οποίο θα αποκτήσει ο ΠΑΟΚ μόλις τελειώσει τη μεταγραφή του Καμπς.
