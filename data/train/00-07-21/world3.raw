 «Στην παράταση» κρίνονται πλέον οι συνομιλίες κορυφής ανάμεσα σε Iσραηλινούς και Παλαιστινίους, στο Καμπ Ντέιβιντ. Ο Λευκός Οίκος ανακοίνωσε επισήμως ότι οι συνομιλίες έληξαν χωρίς την επίτευξη συμφωνίας, ασκώντας τη μέγιστη πίεση στις δύο πλευρές. Ομως λίγο αργότερα, ο πρόεδρος των ΗΠΑ, Μπιλ Κλίντον, ανακοίνωσε ότι θα συνεχισθούν μέχρι την επιστροφή του από τη σύνοδο κορυφής της Ομάδας των Οκτώ στην Ιαπωνία, το βράδυ της Κυριακής.
 «Μετά από μια σειρά έντονων διαβουλεύσεων, τα μέρη συμφώνησαν να παραμείνουν στο Καμπ Ντέιβιντ όσο θα βρίσκομαι στην Οκινάβα για τη σύνοδο κορυφής», δήλωσε
ο Αμερικανός πρόεδρος. «Κατά την απουσία μου, η Μάντλεν Ολμπράιτ θα προσπαθήσει να γεφυρώσει τις διαφορές», πρόσθεσε επισημαίνοντας ότι μόλις επιστρέψει, θα εκτιμήσει εκ νέου τα αποτελέσματα των συζητήσεων.
 Μόλις δύο ώρες νωρίτερα, σε γραπτή ανακοίνωση του Λευκού Οίκου αναφερόταν ότι οι συνομιλίες έληξαν «χωρίς συνολική συμφωνία» και ο πρόεδρος επιστρέφει στο Λευκό Οίκο και θα κάνει δηλώσεις στον Τύπο.
 Τόσο ο πρωθυπουργός του Ισραήλ, Εχούντ Μπάρακ, όσο και ο Παλαιστίνιος ηγέτης, Γιασέρ Αραφάτ, είχαν ήδη ανακοινώσει ότι ήταν έτοιμοι να αναχωρήσουν, αποδίδοντας ο ένας στον άλλον την ευθύνη για την αποτυχία των συνομιλιών.
 Σύμφωνα με περιγραφές, όταν οι Αμερικανοί άρχισαν να φορτώνουν τις βαλίτσες τους στα αυτοκίνητα, έτοιμοι να αναχωρήσουν, οι δύο πλευρές αποφάσισαν να συνεχίσουν τις διαπραγματεύσεις.
 Εξηγώντας την αιφνίδια αλλαγή πορείας, ο Μπιλ Κλίντον δήλωσε ότι «κανείς δεν ήθελε να εγκαταλείψει... και εγώ δεν θεωρούσα ότι έπρεπε να εγκαταλείψουμε... όμως είναι πάρα πολύ δύσκολο». Χαρακτήρισε ακόμα τις συνομιλίες ως τις «πιο πλήρεις και τις περισσότερο σε βάθος που έγιναν ποτέ ανάμεσα σε Ισραηλινούς και Παλαιστινίους, σχετικά με τα βασικά προβλήματα στην καρδιά της μεταξύ τους
 «Οι διαφορές παραμένουν σημαντικές αλλά υπήρξε πρόοδος και πρέπει όλοι μας να είμαστε έτοιμοι να κάνουμε το τελευταίο χιλιόμετρο», πρόσθεσε.
 Ισραηλινή πηγή δήλωσε ότι πράγματι υπήρξε πρόοδος, αν και «δεν μπορούμε να πούμε λεπτομέρειες... υπάρχει μια πιθανότητα να καταλήξουμε σε μια συμφωνία-πλαίσιο και οι λεπτομέρειες να αφεθούν γι' αργότερα».
