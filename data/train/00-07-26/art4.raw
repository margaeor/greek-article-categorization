Tης ΙΩΑΝΝΑΣ ΚΛΕΦΤΟΓΙΑΝΝΗ Τα πουλιά θα... ξαναπετάξουν. Οι «Ορνιθες», η θρυλική σύνθεση του Μάνου Χατζιδάκι για την ομώνυμη αριστοφανική κωμωδία, που αγαπήθηκε όσο λίγες θεατρικές μουσικές, θα ξανακουστεί, και, μάλιστα, στην ολοκληρωμένη της μορφή. Ορχήστρα, χορωδία, σολίστ (τραγουδιστές και χορευτές, όλοι τους πουλιά επί σκηνής!) θα τη ζωντανέψουν στο Ωδείο του Ηρώδου του Αττικού, στην ιδιαίτερη μορφή τής όπερας-μπαλέτου, αύριο, την Πέμπτη και την Παρασκευή. Οπως πρωτόγινε από τον Μπεζάρ στις Βρυξέλλες το '65, με τα μπαλέτα του 20ού αιώνα. Κι αργότερα από τη Ραλλού Μάνου και τη Ζουζού Νικολούδη. Οι δύο πόλοι του φιλόδοξου εγχειρήματος, που πραγματοποιείται από την Εθνική Λυρική Σκηνή, το μουσικό, δηλαδή, και το χορευτικό μέρος, έχουν ανατεθεί -αντιστοίχως- στο διευθυντή της ΕΛΣ, Λουκά Καρυτινό και στη διάσημη Αμερικανίδα χορογράφο Κάρολ Αρμιτάζ. «Είχα την εντύπωση ότι δεν είναι τόσο γνωστή η μουσική των ΟρνίθωνΣ. Ωστόσο στην πορεία διαπίστωσα ότι είναι πολύ οικεία στο κοινό», αναφέρει ο Λουκάς Καρυτινός, που έχει δει κατά το παρελθόν τη θεατρική παράστασή τους, όχι όμως τη χορευτική εκδοχή με την οποία θα παρουσιαστεί στο Ηρώδειο. «Οι ΟρνιθεςΣ είναι από τις χαρακτηριστικές χατζιδακικές μουσικές. Από την αρχή έως και το τέλος τους χαρακτηρίζονται από την ατμόσφαιρα του Χατζιδάκι. Εχουν επιπλέον το προσόν ότι με την πρώτη κιόλας νότα εισάγουν το θεατή στην ατμόσφαιρά τους. Είναι μια μεγάλη μουσική μπαλέτου. Ενα έργο που κινείται σε μια χατζιδακική και συγχρόνως αριστοφανική ατμόσφαιρα», συμπληρώνει. Ο ίδιος, ωστόσο, διευθύνοντας την ορχήστρα και τους λοιπούς σολίστ είχε να αντιμετωπίσει δυσκολίες με τη μουσική παρτιτούρα; «Ναι», απαντά. «Είναι ιδιαίτερα δύσκολη η μουσική του Χατζιδάκι, αφού πρέπει να αποδίδεται με ύφος μουσικής δωματίου. Είναι πολύ λιτός ο Χατζιδάκις στους ΟρνιθεςΣ. Επειδή είναι πολύ μεγάλη η σύνθεση της ορχήστρας και της μικτής χορωδίας, έχουμε να κάνουμε με ένα μεγάλο σύνολο που είναι δύσκολο να συντονιστεί ώστε να αποδώσει ένα έργο τόσο λιτό». Οσο για τους στόχους που θέτει ο Καρυτινός, δεν είναι άλλοι από το «να παραμείνουμε πιστοί στην ατμόσφαιρα Χατζιδάκι, στον κόσμο που είχε ευαγγελιστεί ο Χατζιδάκις. Να μην τον προδώσουμε». Παρ' όλα αυτά στην παράσταση η μουσική ή ο χορός θα έχει το προβάδισμα έναντι του άλλου; «Αν συμβεί αυτό, δηλαδή, το προβάδισμα ενός σκέλους έναντι του άλλου, θα έχουμε αποτύχει. Θα ήταν μεγάλο λάθος. Αποτυχία», υπογραμμίζει ο μαέστρος, που όπως αποκαλύπτει: «Οι ΟρνιθεςΣ είναι ένα έργο που προσωπικά με σήμαδεψε και με οδήγησε στη μουσική». Γιατί; «Ο πατέρας μου ήταν στη χορωδία του Χατζιδάκι, όταν γινόταν η ηχογράφησή του».  Οδηγός, η μουσική Για την Kάρολ Αρμιτάζ, οι «Ορνιθες» δεν θα είναι απλώς μια παράσταση κλασικού μπαλέτου. «Είναι κάτι πολύ πιο σύνθετο. Συνδυάζει μπαλέτο, σύγχρονο χορό, κίνηση, Μπρόντγουεϊ, πολλά διαφορετικά αυθεντικά πράγματα. Οπως και η μουσική, η οποία είναι και κλασική και τζαζ και Μπρόντγουεϊ και φολκ». Η «καταπληκτική», λοιπόν, αυτή μουσική, που την έκανε να θελήσει να γίνει «μέρος της και συνεργάτης της», είναι σύμφωνα με την Αρμιτάζ «το έδαφος πάνω στο οποίο συμβαίνουν όλα. Είναι ο οδηγός μας. Εχει έναν πολύ συγκεκριμένο ρυθμό, υπαγορεύει ένα πολύ συγκεκριμένο συναίσθημα». Ετσι η ίδια, προτού ξεκινήσει να δουλεύει, έπρεπε να την έχει καταλάβει. «Να την έχω αντιληφθεί. Αμέσως μετά αρχίζω να σκέφτομαι πώς θα πλάσω εικόνες που θα εγκλωβίζουν τη ροή της υπόθεσης του έργου. Αυτές οι δύο παράμετροι γίνονται ένα. Αν η μουσική παραπέμπει σε νούμερο Μπρόντγουεϊ -λάτιν, τότε θα ανταποκριθώ με μια εικόνα που αποτυπώνει το νόημά της. Είναι πολύ στενή η συνεργασία μουσικής - εικόνας». Η υπόθεση των «Ορνίθων» θα είναι άραγε «ευανάγνωστη» και προφανής στην παράστασή της; «Είναι χορός. Και χορός σημαίνει πως ο νοηματικός πυρήνας επιβιώνει μέσω της μεταφοράς. Βεβαίως είναι τελείως διαφορετικά από ένα έργο που έχει λόγο μέσω του οποίου εκφράζονται πολύ συγκεκριμενές πολιτικές ιδέες. Στην περίπτωσή μας περισσότερο, θα έλεγα, ισχύει μια μεταφορικότητα των μηνυμάτων, των νοημάτων. Την ουσία τους, λοιπόν, την κρατάμε, τη διασώζουμε. Οχι όμως τις λεπτομέρειες».
Ολη αυτή η «μεταφορικότητα» των νοημάτων θα πραγματώνεται από πενήντα έξι χορευτές-πουλιά, που θα αλωνίζουν στη φυσική σκηνή του Ηρωδείου (σκηνικό δεν θα υπάρχει αφού θα αξιοποιείται ο φυσικός χώρος). Γιατί «στην παράστασή μας έχουμε μόνο μουσική, χορό και κοστούμια», όπως διευκρινίζει η Αρμιτάζ. Αν αλήθεια έπρεπε να χορογραφήσει τους «Ορνιθες» με άλλους χορευτές, και όχι με Ελληνες, το αποτέλεσμα μπορεί και να προέκυπτε αλλιώτικο; «Αυτομάτως ναι. Γιατί κάθε χορευτής είναι διαφορετικός, κι εγώ πάντοτε δουλεύω με έναν πολύ προσωπικό τρόπο. Ισχύει μια αντίφαση που στην πράξη αναιρείται: από τη μία πλευρά υπάρχουν οι πολύ συγκεκριμένες ιδέες και κανόνες του χορού, που απαιτούν πειθαρχία, και από την άλλη το πολύ προσωπικό στοιχείο κάθε καλλιτέχνη. Επομένως, χωρίς τους Ελληνες χορευτές το αποτέλεσμα θα ήταν τελείως διαφορετικό». Πάντως, οι Ελληνες χορευτές με τους οποίους συνεργάστηκε της άρεσαν πολύ. «Δεν προσπαθούν να δείξουν κάτι άλλο από αυτό που είναι. Δεν είναι σνομπ ή ανταγωνιστικοί με τις άλλες κουλτούρες. Είναι αυτοί όπου είναι. Είναι πολύ ωραίοι. Οπως και όλοι οι Ελληνες που γνώρισα. Ξέρουν να απολαμβάνουν τη ζωή τους». Οσον αφορά τώρα το αθηναϊκό κοινό, του έχει απόλυτη εμπιστοσύνη. «Λατρεύω τον Aριστοφάνη» Από τις παρελθούσες παραστάσεις που έδωσε στην Αθήνα (με πιο πρόσφατη αυτή του «Καζανόβα») έμεινε -τουλάχιστον - ενθουσιασμένη. «Είναι πολύ ζεστό και έξυπνο. Πιάνει στον αέρα αυτό που θες να διαισθανθεί». Τι είναι αυτό που θέλει το «έξυπνο» αθηναϊκό κοινό να πάρει μαζί βγαίνοντας απ' την παράσταση των Ορνίθων; «Δύο πράγματα», απαντά. «Την απόλαυση και ομορφιά του χορού, του ρυθμού, του θεάματος, την απόλαυση που απορρέει μόνο από μια ζωντανή παράσταση. Κι έπειτα, τη φανταστική ειρωνεία των νοημάτων του ίδιου του έργου. Πώς δηλαδή το ανθρώπινο γένος δημιουργεί ιδανικά και πώς καταστρέφει πολλά από αυτά. Θέλω οι ΟρνιθεςΣ να είναι ο συνδυασμός της υψηλής και ευχάριστης ψυχαγωγίας με τις σημαντικές ιδέες για το γένος των ανθρώπων». Εξάλλου, η ίδια στις προηγούμενες επισκέψεις της στην Ελλάδα διάβασε εκτός από ελληνική λογοτεχνία και φιλοσοφία. Και αν κάτι ξεχώρισε κι αγάπησε περισσότερο, αυτό είναι ο Αριστοφάνης: «Ο αρχαίος κωμικός έγινε έμμονη ιδέα μου. Διάβασα όλα του τα έργα. Τον λάτρεψα. Λάτρεψα το μοντέρνο του χιούμορ. Το απίστευτο πνεύμα του, τη σπίθα της πνευματικότητάς του. Ηταν για μένα απίστευτο που η ΕΛΣ με κάλεσε να δουλέψω τους ΟρνιθεςΣ». Ετσι αφήνει ανοικτό το ενδεχόμενο να δουλέψει στο μέλλον και άλλα του έργα. Πόσο δε μάλλον τη στιγμή που αισθάνεται να της δυναμιτίζουν τη φαντασία και την έμπνευση, όσο πολύ λίγα πράγματα. Τις «Νεφέλες», για παράδειγμα, που «είναι μοναδικές για την υποκρισία του ανθρώπινου γένους», ή τη «Λυσιστράτη», «που είναι μια φανταστική ιστορία για τη δύναμη της γυναικείας φύσης». Τα ευφάνταστα κοστούμια της παράστασης υπογράφει ο Πίτερ Σπηλιόπουλος του οίκου Τζερούτι. Η διεύθυνση της χορωδίας είναι της Φάνης Παλαμίδη. Χορεύουν οι Μαρία Μηλιοπούλου, Αλίνα Στεργιανού, Σύνθια Φρυδά, Γιάννης Ντοντσάκης, Κυριάκος Κοσμίδης, Γιώργος Μελογιαννίδης κ.ά. Τραγουδούν οι Σόνια Θεοδωρίδου, Τάσσης Χριστογιαννόπουλος, Σπύρος Σακκάς και Σοφία Μιχαηλίδου. Συμμετέχει η παιδική χορωδία «Μανώλης Καλομοίρης».
