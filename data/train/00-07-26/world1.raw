 Σε πλήρη αποτυχία κατέληξαν οι τριμερείς συνομιλίες κορυφής στο Κάμπ Ντέιβιντ,
καθώς Ισραηλινοί και Παλαιστίνιοι όχι μόνο δεν κατέληξαν σε μια συνολική συμφωνία, αλλά ούτε και σε μια τμηματική, που θα άφηνε σε εκκρεμότητα τα πλέον
 Πάντως και οι δύο πλευρές δεσμεύθηκαν να συνεχίσουν τις προσπάθειες και αναγνώρισαν ότι είναι απαραίτητο «να αποφευχθεί οποιαδήποτε μονομερής ενέργεια», που θα μπορούσε να υπονομεύσει το μέλλον των ειρηνευτικών διαπραγματεύσεων.
 Οπως ανακοίνωσε ο εκπρόσωπος του Λευκού Οίκου, Τζο Λόκχαρτ, ο πρόεδρος Κλίντον
«κατέληξε στο συμπέρασμα ότι οι δύο πλευρές δεν είναι σε θέση να καταλήξουν σε
συμφωνία αυτή τη στιγμή», αφήνοντας έτσι ανοιχτό το ενδεχόμενο επανάληψης των συνομιλιών στο μέλλον.
 Ο Αμερικανός πρόεδρος παρατήρησε, πάντως, ότι σημειώθηκε πρόοδος και άφησε να εννοηθεί ότι οι δύο ηγέτες δεν είχαν μεγάλα περιθώρια ελιγμών, λόγω των πιέσεων της κοινής γνώμης στις χώρες τους.
 «Αν με ρωτήσετε εάν σημείωσαν αρκετή πρόοδο για να το πετύχουν (τη συμφωνία), θα σας πω ναι. Ομως, πρέπει να επιστρέψουν στις χώρες τους για να ελέγξουν, πρέπει να δουν τι γίνεται», είπε.
 Ηδη, εκπρόσωπος της ισραηλινής κυβέρνησης ανακοίνωσε ότι ανώτερος Aμερικανός αξιωματούχος θα επισκεφτεί σύντομα τη Μέση Ανατολή για να μελετήσει την πιθανότητα επανάληψης των ειρηνευτικών συνομιλιών.
 Οπως είναι φυσικό, οι δύο πλευρές αλληλοκατηγορούνται για την αποτυχία των διαπραγματεύσεων, συμφωνούν όμως ότι το βασικό πρόβλημα αφορούσε το μέλλον της
Ιερουσαλήμ. Παλαιστινιακές πηγές επεσήμαναν ότι η ρήξη προκλήθηκε όταν το Ισραήλ απέρριψε την κυριαρχία των Παλαιστινίων στην παλαιά πόλη της Ιερουσαλήμ, προσφέροντάς τους μόνο πρόσβαση στο τέμενος Αλ Ακσά.
 Από ισραηλινής πλευράς, ο εκπρόσωπος του πρωθυπουργού Εχούντ Μπάρακ, Γκάντι Μπαλτιάνσκι, δήλωσε πως «σε ό,τι αφορά το θέμα της Ιερουσαλήμ, όπως και σε άλλα θέματα, οι Παλαιστίνιοι δεν άλλαξαν τις θέσεις τους κατά τη διάρκεια των συνομιλιών και έτσι δεν υπήρχε περίπτωση να καταλήξουμε σε κάποια συμφωνία».
 Ο Μπιλ Κλίντον παραδέχθηκε ότι το δυσκολότερο θέμα ήταν αυτό της Ιερουσαλήμ, αλλά τόνισε ότι ακόμη και σ' αυτό «δεν υπήρχαν μεγάλες διαφωνίες» στα πρακτικά
 Αντιδρώντας στην αποτυχία των συνομιλιών, ο ηγέτης της παλαιστινιακής ισλαμικής οργάνωσης «ΧΑΜΑΣ», σεΐχης Αχμέντ Γιασίν, δήλωσε ότι «αποτελεί άλλη μία ένδειξη ότι η μόνη εναλλακτική λύση που έχουμε είναι η αντίσταση. Μόνο με τη βία μπορούμε να διεκδικήσουμε τα δικαιώματά μας».
