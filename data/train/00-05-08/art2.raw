«Αισθάνομαι ότι βρίσκομαι σε μια φωλιά, τη φωλιά της φιλίας», είπε ο νομπελίστας Ιρλανδός ποιητής Σέιμους Χίνι, ** προτού χαρίσει, την περασμένη Παρασκευή, στο πολυπληθές ακροατήριο της Παλαιάς Βουλής (είχε και ορθίους), τη φωνή του. Μια φωνή στιβαρή και καθαρή, χωρίς περιττούς χρωματισμούς. Τον ακούσουμε να μιλάει 
για την Ελλάδα και τους μύθους της, να μην μπορεί να ξεκολλήσει από τα δύο προηγούμενα ταξίδια του, σε Πύλο, Αρκαδία και Ολυμπία και να βρίσκει αντιστοιχίες με το πρόσωπο της σύγχρονης και πολλαπλώς δοκιμαζόμενης Ιρλανδίας. 
 Ακούσαμε, λοιπόν, πώς κατάφερε να μεταστοιχειώσει την εμπειρία του, μετά την επίσκεψή του στον αρχαιολογικό χώρο των Μυκηνών, και ενθουσιαστήκαμε πώς κατάφερε αυτός ο Ιρλανδός να βάλει νέα κρασιά στα παλιά βαρέλια της ελληνικής ιστορίας και μυθολογίας. Ιδού ένα απόσπασμα από τον «Πόλεμο του Φύλακα» (από την ενότητα «Η Βίγλα των Μυκηνών»): «Κάμποσοι κλάψανε, κι όχι από θλίψη -από χαρά / Που ο βασιλιάς αρμάτωσε κι έφυγε για την Τροία, / Μα μέσα μου σαν ήχος από σήμαντρο / Αυτό το μακελειό, το εσφαλμένο, το στρεβλό, / Που έμελλε να γίνει, ήρθε και προμηνύθηκε».
 Εκεί, όμως, που μας πέρασε σαν ηλεκτρισμός η ποίησή του, ήταν όταν διάβασε ορισμένα από τα επτά «Σονέτα από την Ελλάδα»: Tα «Μέσα στην Αρκαδία», «Οι στάβλοι του Αυγεία», «Βάσσες». Ποιήματα, τα οποία φωτίζονται από το πελοποννησιακό φως, έτσι όπως πέφτει ανάμεσα από τα φυλλώματα των αιωνόβιων δέντρων στα ψηλά βουνά της Αρκαδίας ή όπως γλυκά αφήνεται να περνάει και να παιχνιδίζει στο ιερό άλσος της Ολυμπίας.
 Ο Στρατής Χαβιαράς (ανέγνωσε με γλυκύτητα το «Δυόσμο»), ο Θεοδόσης Νικολάου (ιερατικά τον «Αγιο Κέβιν και το Μαυροπούλι») και ο Μανόλης Σαββίδης, οι μεταφραστές του Χίνι, διάβαζαν ποιήματα του Ιρλανδού σε δική τους μετάφραση στα ελληνικά: Hταν ωραίο να ακούς στα ελληνικά, ελληνικές τοποθεσίες, ελληνικά 
ονόματα, πάθη των θεών και των ανθρώπων. Και σαν επιδόρπιο ήρθε η ανάγνωση, από τον ξένο καλεσμένο τους, ενός αποσπάσματος από το έπος των Αγγλοσαξώνων, «Μπέογουλφ».
 Ποιητές, πεζογράφοι, μεταφραστές, εκδότες όλων των γενιών, μπορούσες να δεις στο ακραατήριο, το οποίο δεν φειδωλεύτηκε χειροκροτήματα. Μια μέρα μετά, το Σάββατο, ο Σέιμους Χίνι συνάντησε τους αναγνώστες του, στο βιβλιοπωλείο «Ελευθερουδάκης», όπου υπέγραφε βιβλία του στους φίλους τής ποίησής του.
