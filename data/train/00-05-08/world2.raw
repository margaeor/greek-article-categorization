 Το θέμα των «ενισχυμένων συνεργασιών», δηλαδή της Ευρώπης πολλαπλών ταχυτήτων, τέθηκε μετ' επιτάσεως στην άτυπη σύνοδο των υπουργών Εξωτερικών της Ευρωπαϊκής 
Ενωσης, με θέμα την ευρωπαϊκή ολοκλήρωση. Στην ίδια σύνοδο τέθηκε για πρώτη φορά, αν και απορρίφθηκε, η ιδέα της αποστολής παρατηρητών της Ε.Ε. σε κράτη-μέλη προκειμένου να ελέγχουν την εσωτερική πολιτική κατάσταση.
 Η πρόταση αυτή έγινε από την υπουργό Εξωτερικών της Αυστρίας, Μπενίτα Φερέρο-Βάλντνερ, που πρότεινε έναν «ιδιαίτερο ρόλο της Ευρωπαϊκής Επιτροπής» ως παρατηρητή του σεβασμού των θεμελιωδών αρχών της Ε.Ε. στη χώρα της.
 Οπως είπε, η Βιέννη «έχει αναφέρει πολλές φορές την πιθανότητα μιας περιόδου παρατήρησης της κατάστασης στην Αυστρία από ανεξάρτητα όργανα ή προσωπικότητες. Θα μπορούσαμε ίσως να ζητήσουμε από την Ευρωπαϊκή Επιτροπή να αναλάβει έναν ειδικό ρόλο στο πλαίσιο αυτό», είπε.
 Η πρόταση απερρίφθη αμέσως από την Κομισιόν ως αντιβαίνουσα στις ευρωπαϊκές αρχές. «Η Ευρωπαϊκή Επιτροπή δεν θεωρεί σωστό να αναλάβει άλλο ρόλο (στην υπόθεση της Αυστρίας) πέραν αυτού που έχει ανακοινώσει από την αρχή, δηλαδή το 
θεσμικό ρόλο της καλής λειτουργίας της Ευρωπαϊκής Ενωσης», ανέφερε εκπρόσωπος της Κομισιόν. «Τα μέτρα (κατά της Αυστρίας) έχουν αποφασιστεί από τους 14 Eυρωπαίους εταίρους διμερώς και όχι μέσα στο πλαίσιο των ευρωπαϊκών διαδικασιών. Η λειτουργία της Ε.Ε. δεν επηρεάζεται από τα μέτρα αυτά», πρόσθεσε.
 Οι υπουργοί Εξωτερικών της Ε.Ε. συναντήθηκαν στο Φούρνες της Πορτογαλίας για να συζητήσουν «ελεύθερα και ανοιχτά» το μέλλον της ευρωπαϊκής ολοκλήρωσης. * Οπως δήλωσε ο Γάλλος υπουργός Εξωτερικών, Ιμπέρ Βεντρίν, βασικό στοιχείο της αναμόρφωσης των ευρωπαϊκών θεσμών στο πλαίσιο της Διακυβερνητικής Διάσκεψης θα 
είναι η έννοια των «ενισχυμένων συνεργασιών», που θα επιτρέπει σε μισ ομάδα χωρών-μελών να προχωρούν ταχύτερα σε ορισμένους τομείς.
Οπως είπε, οι «ενισχυμένες συνεργασίες» θα είναι εξίσου σημαντικές με τα τρία 
σημεία που συζητούνται σήμερα, δηλαδή τη γενική εφαρμογή της λήψης αποφάσεων διά ειδικής πλειοψηφίας αντί για ομοφωνία, τη νέα κατανομή των ψήφων που διαθέτει κάθε χώρα και τη σύσταση της Κομισιόν.
Κατά τον Ιμπέρ Βεντρίν, καμία χώρα δεν είναι πλέον εναντίον των «ενισχυμένων συνεργασιών», αλλά ορισμένοι έχουν μια «μινιμαλιστική» προσέγγιση. Για άλλους, 
όπως η Γαλλία, πρέπει να «εκμεταλλευθεί κανείς αυτό το πλαίσιο για να πετύχει θεσμική πρόοδο» με τη δημιουργία «σκληρών πυρήνων» ευρωπαϊκής ολοκλήρωσης.
 Στους «σκληρούς πυρήνες» θα ανήκουν τουλάχιστον τα ιδρυτικά μέλη της Ε.Ε. (Γαλλία, Βέλγιο, Ολλανδία, Λουξεμβούργο, Γερμανία, Ιταλία), ενώ στους «μινιμαλιστές» συμπεριλαμβάνονται η Βρετανία, η Ιρλανδία, η Σουηδία, η Δανία και η Πορτογαλία, σύμφωνα με διπλωματικές πηγές.
Μιλώντας για το ίδιο θέμα, ο υπουργός Εξωτερικών της Πορτογαλίας, Χάιμε Γκάμα, μιλώντας εξ ονόματος της προεδρίας της Ε.Ε., δήλωσε ότι «οι ενισχυμένες 
συνεργασίες θα επιτρέψουν στο να μειωθεί η ένταση στις συζητήσεις για τη θεσμική μεταρρύθμιση, επιτρέποντας ταυτοχρόνως την επιτάχυνση των μεταρρυθμίσεων».
