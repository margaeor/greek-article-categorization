 Αλλεπάλληλα χτυπήματα στους μεταρρυθμιστές καταφέρουν οι σκληροπυρηνικοί στο Ιράν, μετά την παρέμβαση του ανώτατου ηγέτη της χώρας Αγιατολάχ Χαμενεΐ, με την οποία απαγορεύτηκε στη Βουλή η συζήτηση τροπολογίας για τη μεταρρύθμιση του νόμου περί Τύπου.
 Ο Τύπος των μεταρρυθμιστών είναι ο πρώτος στόχος των σκληροπυρηνικών. «Οι μεταρρυθμίσεις στο Ιράν» είναι το αγαπημένο θέμα των συντηρητικών εφημερίδων τις δύο τελευταίες εβδομάδες. H ιρανική δικαιοσύνη, στην οποία κυριαρχούν οι σκληροπυρηνικοί ισλαμιστές, είναι αποφασισμένη «να πολεμήσει τα διεφθαρμένα στοιχεία και να εμποδίσει τη διείσδυσή τους στις εφημερίδες», μετέδωσε χθες ο κρατικός ραδιοφωνικός σταθμός της Τεχεράνης. Ο ανώτατος δικαστικός λειτουργός στην περιφέρεια της Τεχεράνης, Αμπάς Αλιζαντέχ, δήλωσε ότι «μερικά από τα στοιχεία αυτά προέρχονται από εκστρατείες εναντίον του καθεστώτος και συνεργάζονται υπ' αυτή την έννοια με ξένα μέσα ενημέρωσης, όπως τα ραδιόφωνα της Αμερικής, του Ισραήλ, το BBC και το Ράδιο Ελεύθερη Ευρώπη». Ο Αλιζαντέχ ξεκαθάρισε ότι η δικαιοσύνη θα εφαρμόσει μόνο τους νόμους, χωρίς να λάβει υπόψη τίποτα άλλο. Είπε ακόμα ότι οι δημοσκοπήσεις δείχνουν πως η πλειοψηφία του πληθυσμού υποστηρίζει το κλείσιμο των εφημερίδων που προσβάλλουν την πίστη.
 Η μόνη αντίδραση των μεταρρυθμιστών στη διαταγή του Χαμενεΐ ήταν χλιαρές διαμαρτυρίες. Ωστόσο οι σκληροπυρηνικοί χτύπησαν πάλι. Με απόφαση του δικαστή Σαΐντ Μορταζαβί, του ειδικού δικαστηρίου για τον Τύπο, συνελήφθη ο δημοσιογράφος Αχμάντ Ζεϊνταμπαντί, της εφημερίδας «Χαμσχαχρί». Την εντολή σύλληψης έδειξαν ένστολοι αστυνομικοί, που μπήκαν στο σπίτι του. Εκτιμάται ότι
ο δημοσιογράφος συνελήφθη για άρθρα που έγραψε πέρσι υπέρ των μεταρρυθμιστών σε εφημερίδες που οι αρχές έκλεισαν.
 «Το πρόβλημα στη χώρα μας είναι ότι διανοούμενοι και συγγραφείς φυλακίζονται χωρίς να τηρείται ο νόμος», δήλωσε ο εξάδελφος του συλληφθέντος Γιασέρ Μπαγενάτ, φοιτητής. Πρόσθεσε ότι ο Μορταζαβί «προφανώς εκτελούσε εντολές ανωτέρων του. Ο στόχος τους είναι σαφής: Οι επικεφαλής συγγραφείς πρέπει να φυλακίζονται για να φοβηθούν οι άλλοι και να σταματήσουν οι μεταρρυθμίσεις».
 Η εφημερίδα «Αρμπάρ» έγραψε χθες ότι απαγορεύτηκε επί τέσσερις μήνες η κυκλοφορία ακόμα μίας εβδομαδιαίας εφημερίδας της «Τσεσμέχ Αρντεμπίλ», στο βορειοδυτικό Ιράν, για «πρόκληση δημόσιας ανησυχίας» και «προσβολή ισλαμικών ιεροτήτων». Από τον Απρίλιο έχει απαγορευτεί η κυλοφορία 23 εφημερίδων, οι οποίες ήταν όλες φιλομεταρρυθμιστικές.
 Οι συντηρητικοί προχώρησαν και σε ακόμα μία ενέργεια, οργανώνοντας διαδήλωση διαμαρτυρίας εναντίον των μεταρρυθμιστών μπροστά στη Βουλή. Εκατοντάδες διαδηλωτές, φορώντας τα παραδοσιακά μαντίλια των φανατικών ισλαμιστών (κεφίγε), συγκεντρώθηκαν για να ζητήσουν το διωγμό των μεταρρυθμιστών βουλευτών από το Κοινοβούλιο. Σήμερα προγραμματίζονται και νέες διαδηλώσεις συντηρητικών.
