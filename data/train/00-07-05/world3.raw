 Την ιδέα συγκρότησης ενός ευρωπαϊκού Εφ Μπι Αϊ που θα φρουρεί τα σύνορα της Ευρωπαϊκής Ενωσης, αλλά και την ανάγκη δημιουργίας μιας «πολιτικής καρδιάς» η οποία θα πρέπει να «συνοδεύει» τη διεύρυνση, διατυπώνει με συνέντευξή του στην
«Κοριέρε ντελα Σέρα» ο Ιταλός πρωθυπουργός Τζουλιάνο Αμάτο. 
 «Θα πρέπει να έχουμε κοινούς κανόνες, μια κοινή υπηρεσία πληροφοριών, πολυεθνικές δυνάμεις στα σύνορα της Ε.Ε. Θα πρέπει να δημιουργήσουμε ένα είδος
Εφ Μπι Αϊ για τη φρούρηση των εξωτερικών συνόρων μας», προτείνει ο Αμάτο για την αντιμετώπιση του προβλήματος της λαθρομετανάστευσης.
 Αναφερόμενος στη διεύρυνση της Ε.Ε., ο Ιταλός πρωθυπουργός θεωρεί αναγκαίο να δημιουργηθεί μια «πολιτική καρδιά» ικανή να προχωρήσει αποτελεσματικά αυτή την
υπόθεση ώστε να αποσωβηθεί ο κίνδυνος συρρίκνωσης της Ευρώπης σε ρόλο μόνο οικονομικό. Ο Αμάτο πήρε αποστάσεις από την ιδέα που διατυπώνουν Γάλλοι και Γερμανοί, για ένα σκληρό πυρήνα χωρών που θα προχωρήσουν σε ορισμένους τομείς γρηγορότερα από άλλες. «Η διεύρυνση θα πρέπει να συνοδεύεται από μια "πολιτική
καρδιά" της Ευρώπης, η οποία θα πρέπει να χτυπά για την Ε.Ε. στο σύνολό της και όχι μόνο για μια ελίτ μεγάλων χωρών». Κάνοντας αναφορά στην ιδέα σύνταξης ενός ευρωπαϊκού Συντάγματος, ο Αμάτο είπε ότι «προτιμά να μιλά για ένα Χάρτη Δικαιωμάτων». 
 Μιλώντας για το ρόλο της Ευρωπαϊκής Επιτροπής, ο Ιταλός πρωθυπουργός είπε ότι θα πρέπει να φροντίσει «όλες οι χώρες (της Ε.Ε.) να συμμετέχουν στο μεγάλο σχέδιο και όχι οι μεγάλες να επιβάλλουν στις μικρές» λύσεις που είναι αντίθετες με τα συμφέροντά τους. Σ' αυτό το πλαίσιο τοποθετεί την αναγκαιότητας δημιουργίας μιας «πολιτικής καρδιάς» της οποίας μέρος θα πρέπει,
κατά τον Αμάτο, να είναι και η Βρετανία. 
 Εν τω μεταξύ χθες, ο Ισπανός υπουργός Eξωτερικών Χοσέ Πικουέ χαιρέτισε χθες «χωρίς επιφυλάξεις» το γαλλογερμανικό άξονα και απαντώντας σε φήμες περί δημιουργίας ισπανοβρετανικής συμμαχίας δήλωσε κατηγορηματικά ότι «θα ήταν πολύ
σοβαρό λάθος να αντιταχθεί κανείς στον άξονα αυτό δημιουργώντας έναν αντίπαλο άξονα». Διατυπώνοντας την ιδέα του για την Ευρώπη, είπε ότι θα πρέπει να έχει «κοινά στοιχεία με τα οποία θα ταυτίζονται πλήρως όλες οι χώρες που θα αποδέχονται όλες τις ταχύτητες, όπως γίνεται τώρα». 
