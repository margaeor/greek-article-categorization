Πολύπλοκο πολιτικό και νομικό πρόβλημα είναι οι αξιώσεις των θυμάτων της γερμανικής κατοχής στην Ελλάδα και η πρόσφατη απόφαση του Αρείου Πάγου που δικαίωσε συγγενείς θυμάτων του Διστόμου προκαλεί «πονοκέφαλο» στην κυβέρνηση. Το θέμα συζητήθηκε σε ευρεία σύσκεψη υπό την προεδρία του πρωθυπουργού και με συμμετοχή των υπουργών Εξωτερικών και Δικαιοσύνης. Απόφαση δεν ελήφθη και αυτό δείχνει τις δυσκολίες που υπάρχουν. Η κυβέρνηση έχει ν' αντιμετωπίσει τα εξής διλήμματα:  1.Τα θύματα των ναζί δικαιώνονται τώρα και από τα δικαστήρια. Ετσι, θεωρητικά οι δικηγόροι τους μπορούν να προβούν σε κατάσχεση περιουσιακών στοιχείων του γερμανικού Δημοσίου στην Ελλάδα για να ικανοποιηθούν οι απαιτήσεις τους. Μέχρι στιγμής απόφαση έχει εκδοθεί για την περίπτωση της σφαγής του Διστόμου. Ακόμη κι αν γίνει δεκτή η (αμφισβητούμενη, πάντως) άποψη ότι για την κατάσχεση απαιτείται άδεια του υπουργού Δικαιοσύνης, ο κ. Σταθόπουλος θα βρεθεί σε πολύ δύσκολη θέση, καθώς δεν θα μπορέσει να την αρνηθεί.  2.Ομως, το πρόβλημα δεν είναι η συγκεκριμένη απόφαση. Ακολουθούν χιλιάδες άλλες προσφυγές στα δικαστήρια και οι πάντες αντιλαμβάνονται τι θα συμβεί αν γίνουν δεκτές, όπως περίπου θεωρείται βέβαιο. Τα ποσά που διεκδικούν είναι κολοσσιαία και το γερμανικό κράτος δεν δείχνει καμία διάθεση να τα πληρώσει. 3.Εδώ υπεισέρχεται η πολιτική πλευρά του προβλήματος, καθώς η ελληνική κυβέρνηση δεν θέλει να 'ρθει σε σύγκρουση με την ισχυρότερη χώρα της Ευρωπαϊκής Ενωσης. Θα αναζητηθεί κάποια «χρυσή τομή», η οποία, πάντως, δεν βρέθηκε στη χθεσινή σύσκεψη. Ο υφυπουργός Τύπου Τηλέμαχος Χυτήρης δήλωσε ότι το θέμα είναι «λεπτό και αρκετά ευρύ».
