Η γαλλική Δικαιοσύνη έχει ξεκινήσει από τα τέλη Μαΐου προκαταρκτική ανάκριση για το αμερικανικό σύστημα παρακολούθησης τηλεπικοινωνιών Εσελον, σύμφωνα με δικαστικές πηγές στο Παρίσι αλλά και με δημοσίευμα της εφημερίδας «Λε Φιγκαρό».
 Η διεξαγωγή έρευνας διατάχθηκε έπειτα από προσφυγή του πρώην δικαστή και σημερινού ευρωβουλευτή, Τιερί Ζαν Πιερ. Στην προσφυγή του προς τη Γενική Εισαγγελία του Παρισιού, ο ευρωβουλευτής εξέφρασε την ανησυχία του για πρακτικές που «θέτουν σε κίνδυνο το σύνολο των πολιτών μας, τα οικονομικά και εθνικά μας συμφέροντα». Το Εσελον είναι ένα σύστημα παγκόσμιας παρακολούθησης ιδιωτικών τηλεφωνικών συνδιαλέξεων, φαξ και ηλεκτρονικών μηνυμάτων, η μακροχρόνια ύπαρξη του οποίου (από τη δεκαετία του '80) έχει επιβεβαιωθεί από προσφάτως αποχαρακτηρισμένα απόρρητα έγγραφα της Αμερικανικής Υπηρεσίας Εθνικής Ασφαλείας (NSA). Η υπόθεση απασχολεί την κοινή γνώμη εδώ και καιρό καθώς εκφράζονται υπόνοιες για βιομηχανική κατασκοπία από αμερικανικές και βρετανικές υπηρεσίες σε βάρος ευρωπαϊκών επιχειρήσεων, κάτι που οι δύο χώρες αρνούνται κατηγορηματικώς.
 Οι ευρωβουλευτές αναμένεται να αποφανθούν αυτή την εβδομάδα σχετικά με την πρόταση σύστασης ειδικής ερευνητικής επιτροπής του Ευρωκοινοβουλίου για το φάκελο Εσελον. Σύμφωνα με παλιότερη ανακοίνωση του Ευρωκοινοβουλίου, το έργο της επιτροπής αυτής θ'αφορά την επιβεβαίωση της ύπαρξης του συστήματος, τη συμφωνία του ή όχι με το κοινοτικό δίκαιο όσον αφορά τα ζητήματα της ιδιωτικής
ζωής και της βιομηχανικής κατασκοπίας και, ει δυνατόν, μια πρόταση για ανάληψη
σχετικής πολιτικής και νομοθετικής πρωτοβουλίας. Ο Τιερί Ζαν Πιερ εξέφρασε χθες την ευχή να τεθεί το Εσελον υπό τον έλεγχο της διεθνούς κοινότητας: «Δύο λύσεις υπάρχουν για το Εσελον. Ή να εξαφανιστεί ή να ελεγχθεί από τη διεθνή κοινότητα. Μπορεί να χρησιμοποιηθεί για την καταπολέμηση της τρομοκρατίας ή του οργανωμένου εγκλήματος. Πρέπει, ωστόσο, να υπάρξει διεθνής έλεγχος για να εμποδιστεί η πολιτική ή οικονομική κατασκοπία», δήλωσε ο ευρωβουλευτής σε συνέντευξή του στο Γαλλικό Πρακτορείο.
