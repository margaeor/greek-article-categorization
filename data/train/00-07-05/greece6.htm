<html>
<!--
	Web Author:  Αριστείδης Παλιούρας
	email: aris@enet.gr
-->

<head><title>E Online - ΕΛΛΑΔΑ</title></head><BODY BGCOLOR="#FFFFFF"><!--msnavigation--><table BGCOLOR="#FFFFFF" border="0" cellpadding="0" cellspacing="0" width="100%"><tr><td BGCOLOR="#FFCC00" valign="top" width="1%"><P ALIGN="CENTER"><IMG SRC="../../standard/gia.gif" ALT="ΕΛΕΥΘΕΡΟΤΥΠΙΑ - Για να μη μένετε θεατές στα γεγονότα" WIDTH=100 HEIGHT=92><BR><FONT SIZE=2><B>

Τετάρτη 5 Ιουλίου 2000
</B></FONT>
		<BR>

		<BR>

		<A HREF="../../keimena/kairos/kairos.htm"> <IMG SRC="../../standard/kairos.gif" ALT="ΚΑΙΡΟΣ" WIDTH="89" HEIGHT="55" BORDER="0"></A>

		<BR>

		<BR> <b> <font size=2> ΣΤΗΛΕΣ  </font> </b> <BR>

		<BR><A HREF="../../stiles/sfigmos.htm"><IMG SRC="../../standard/lbar/sfigmos.gif" ALT="ΣΦΥΓΜΟΣ" BORDER=0 width=103 height=17></A><BR>

		<A HREF="../../stiles/apopsis.htm"><IMG SRC="../../standard/lbar/apopsis.gif" ALT="ΑΠΟΨΕΙΣ" BORDER=0 width=103 height=17></A><BR>

		<A HREF="../../stiles/politika.htm"><IMG SRC="../../standard/lbar/politika.gif" ALT="ΠΟΛΙΤΚΑ ΠΑΡΑΣΚΗΝΙΑ" BORDER=0 width=103 height=17></A><BR>

		<A HREF="../../stiles/analisi.htm"><IMG SRC="../../standard/lbar/analisi.gif" ALT="ΑΝΑΛΥΣΗ ΓΕΓΟΝΟΤΩΝ" BORDER=0 width=103 height=17></A><BR>

		<A HREF="../../stiles/kafenio.htm"><IMG SRC="../../standard/lbar/kafen.gif" ALT="ΚΑΦΕΝΕΙΟ Η ΕΛΛΑΣ" BORDER=0 width=103 height=17></A><BR>

		<A HREF="../../stiles/diethni.htm"><IMG SRC="../../standard/lbar/diethni.gif" ALT="ΔΙΕΘΝΗ" BORDER=0 width=103 height=17></A><BR>

		<A HREF="../../stiles/prosopa.htm"><IMG SRC="../../standard/lbar/prosopa.gif" ALT="ΠΡΟΣΩΠΑ" BORDER=0 width=103 height=17></A><BR>

		<BR><b><font size=2> ΟΔΗΓΟΙ </font> </b>

		<BR>

		<BR>

		<A HREF="http://193.92.17.20/tv/tvfrm.htm"><IMG SRC="../../standard/lbar/tv.gif" ALT="ΤΗΛΕΟΡΑΣΗ" BORDER=0 width=103 height=17></A><BR>

		<A HREF="../../keimena/cinema/cinema.htm"><IMG SRC="../../standard/lbar/cinema.gif" ALT="ΚΙΝΗΜΑΤΟΓΡΑΦΟΙ" BORDER=0 width=103 height=17></A><BR>

		<A HREF="../../keimena/cinema/theatres.htm"> <IMG SRC="../../standard/lbar/theatres.gif" ALT="ΘΕΑΤΡΑ" BORDER=0 width=103 height=17></A><BR>

		<A HREF="http://www.enet.gr/finance/firstfin.htm"><IMG SRC="../../standard/lbar/xrima.gif" ALT="ΧΡΗΜΑΤΙΣΤΗΡΙΟ" BORDER=0 width=103 height=17></A><BR>

		<A HREF="../../stiles/mediaw.htm"><IMG SRC="../../standard/lbar/mediaw.gif" ALT="ΤΟΥ ΚΟΣΜΟΥ ΤΑ MEDIA" BORDER=0 width=103 height=17></A></P><BR>

		<BR><BR>

		</td></P></td><td valign="top" width="24"></td><!--msnavigation--><td valign="top"><div align="left"><MAP NAME="FrontPageMap"><AREA SHAPE="CIRCLE" COORDS="367, 39, 11" HREF="../../greece.htm"><AREA SHAPE="CIRCLE" COORDS="394, 40, 11" HREF="http://www.enet.gr/"><AREA SHAPE="CIRCLE" COORDS="421, 40, 11" HREF="../../fpage.htm"></MAP><table border="0" width="354" height="105"><tr>    <td width="450" height="47"><IMG SRC="../../standard/gbar-s.jpg" WIDTH=451 HEIGHT=71 ALT="ΕΛΕΥΘΕΡΟΤΥΠΙΑ - ΕΛΛΑΔΑ" USEMAP="#FrontPageMap" BORDER=0></td> </tr>  <tr>    <td height="30"></td>  </tr>  <tr>    <td>


<b>Μ</b>ε τις πειθαρχικές ποινές της δίμηνης προσωρινής παύσης, της έγγραφης επίπληξης

και του χρηματικού πρόστιμου τιμωρήθηκαν τρεις καθηγητές της Πολυτεχνικής Σχολής του Πανεπιστημίου Πατρών, οι οποίοι, εκμεταλλευόμενοι την πανεπιστημιακή τους θέση, συμμετείχαν σε ιδιωτικές εταιρείες αναπτύσσοντας επιχειρηματική δραστηριότητα. <p>
 Οι ποινές που επέβαλε στους καθηγητές Δημ. Παπανίκα, Θεοδ. Κερμανίδη και Στεφ.

Παϊπετη το Πειθαρχικό Συμβούλιο των μελών των Ανώτατων Εκπαιδευτικών Ιδρυμάτων

θα μπορούσαν να είναι βαρύτερες, αν πολλά αδικήματα για τα οποία κατηγορούνταν

δεν είχαν παραγραφεί. Παρ' όλα αυτά, το σκεπτικό της απόφασης είναι καταπέλτης

για τους πανεπιστημιακούς, κυρίως όσον αφορά την ηθική απαξία των πειθαρχικών παραπτωμάτων τους. <p>
 Χρειάστηκε να περάσουν 6 χρονια για να αποδειχθεί το βάσιμο των καταγγελιών του επίκουρου καθηγητή του τμήματος Μηχανολόγων Μηχανικών της Πολυτεχνικής Σχολής του Πανεπιστημίου της Πάτρας Δημ. Γκούση, ο οποίος είχε ήδη από το 1995 αναφέρει στον πρύτανη στοιχεία για τη διαπλοκή της εταιρείας του καθηγητή

Δ. Παπανίκα, ενώ με βάση άρθρο της «Ε» στις 12.10.1996 η Σύγκλητος αποφάσισε τη διενέργεια ΕΔΕ, που οδήγησε και στις πειθαρχικές καταδίκες. <p>
 Στη βαρυσήμαντη απόφασή τους τα μέλη του Πειθαρχικού Συμβουλίου αναφέρουν μεταξύ άλλων: <p>
 «Η βούληση του νομοθέτη ότι καταρχήν ο πανεπιστημιακός λειτουργός πρέπει να είναι αποκλειστικά αφοσιωμένος στο διδακτικό και ερευνητικό του έργο. Πράγματι, η ενασχόληση του πανεπιστημιακού λειτουργού με άλλες επαγγελματικές δραστηριότητες περιορίζει και δυσχεραίνει το πιο πάνω έργο που απαιτεί αφοσίωση. Ετσι, η αποκλειστική αφοσίωση στην επιστήμη και την έρευνα είναι αναγκαία τόσο για την αποτελεσματική και επιτυχή άσκησή της όσο και για τη διασφάλιση του κύρους και της αξιοπρέπειας των πανεπιστημιακών λειτουργών.<p>
 Κινούμενος όμως από τις ανάγκες της επιστήμης και της τεχνολογίας, όπως διαμορφώνονται στην εξέλιξή τους, ο νομοθέτης επέτρεψε κατ' εξαίρεσιν σε ορισμένες περιπτώσεις τη συμμετοχή των πανεπιστημιακών λειτουργών σε εξωπανεπιστημιακές επαγγελματικές απασχολήσεις στο μέτρο που η συμμετοχή τους σ' αυτές είναι αναγκαία για την προαγωγή της επιστήμης στην πράξη ή συμβάλλει σε αυτήν. Στις περιπτώσεις, όμως, αυτές δεν εμπίπτει η δυνατότητα ίδρυσης ή ενεργού συμμετοχής στη διοίκηση και διαχείριση εταιρειών που επιδιώκουν οικονομικούς σκοπούς και επιχειρηματικές δραστηριότητες. Η ενεργός συμμετοχή σε τέτοιες εταιρείες είναι αντίθετη προς το πνεύμα του ν. 2083/92».<p>
 Ειδικότερα για τους εγκαλούμενους καθηγητές κρίθηκε ότι: <p>
 _ Δημ.Παπανίκας. Χωρίς άδεια του υπουργού Παιδείας διατέλεσε πρόεδρος-διευθύνων σύμβουλος της ΑΕ «Υπολογιστικό-Ινστιτούτο Τεχνολογίας ΑΛΦΑ ΠΙ Ανώνυμος, Εμπορική και Βιομηχανική Εταιρεία». Η εταιρεία δραστηριοποιήθηκε κυρίως σε ερευνητικά και αναπτυξιακά έργα και έδρασε σε επιστημονικές περιοχές

με τις οποίες ασχολείται το Εργαστήριο Μηχανικής Ρεύσεως, του οποίου ο καθηγητής προΐσταται. Τιμωρήθηκε με προσωρινή παύση δύο μηνών.<p>
 Στην απόφαση αναφέρεται μεταξύ άλλων ότι, αν και προσεκλήθη δύο φορές να εξετασθεί από την αρμόδια επιτροπή, αρνήθηκε να προσέλθει επιδεικνύοντας περιφρόνηση προς το όργανο.<p>
 _ Θεοδ. Κερμανίδης. Ιδρυσε την εταιρεία «Institute of Advanced Materials and Structures» (ISTRAM), η οποία πραγματοποιούσε τις ερευνητικές της εργασίες, κάνοντας χρήση του χώρου και του επιστημονικού εξοπλισμού του Εργαστηρίου Τεχνολογίας και Αντοχής Υλικών του Τμήματος Μηχανολόγων και Αεροναυπηγών Μηχανικών του Πανεπιστημίου, στο οποίο ο καθηγητής προΐσταται. Ο ίδιος επέτρεψε τη χρησιμοποίηση του προσωπικού του Εργαστηρίου σε εξωπανεπιστημιακό έργο. Για τις κατηγορίες αυτές απαλλάχθηκε λόγω παραγραφής. Τιμωρήθηκε με την ποινή της έγγραφης επίπληξης, επειδή το 1996 εμφάνισε την εταιρεία ISTRAM ως Πανεπιστημιακό Ινστιτούτο, γεγονός ανακριβές, ενώ ανέχθηκε την καταχώριση των τηλεφωνικών συνδέσεων του Εργαστηρίου του Πανεπιστημίου για τηλεφωνικές επικοινωνίες της εταιρείας του.<p>
 _ Στεφ. Παϊπέτης. Διατέλεσε πρόεδρος της εταιρείας ΚΕΤΕΠΥ (Κέντρο Τεχνολογίας Προηγμένων Υλικών) η οποία πωλούσε τα συγγράμματά του, που διανέμονταν με πρότασή του στους φοιτητές του Τμήματος Μηχανολόγων αλλά και σε άλλα Τμήματα. Του επιβλήθηκε η πειθαρχική ποινή της στέρησης των αποδοχών του για ένα μήνα. <p>
 Λόγω παραγραφής, το πειθαρχικό συμβούλιο έπαυσε την πειθαρχική δίωξη κατά των καθηγητών Σπ. Παντελάκη και Διον. Ελευθ. Μάργαρη. <p>
 Πάντως, οι ιδιωτικές εταιρείες που διαπλέκονται με το Τμήμα Μηχανολόγων φαίνεται ότι εξακολουθούν να λειτουργούν, σύμφωνα με έγγραφο που δημοσίευσε στις 30.6.2000 η εφημερίδα της Πάτρας «Τα Γεγονότα», από τις σελίδες στο Internet της Ευρωπαϊκής Ενωσης.<p>
 Πρόκειται για το έργο «Development of a high power laser based machine for the

production of moulds from laminations», το οποίο εκτελέστηκε από 1.12.1997 μέχρι τις 30.11.1999 και χρηματοδοτήθηκε από την Ευρωπαϊκή Ενωση. Μεταξύ των εταιρειών ήταν το Εργαστήριο Συστημάτων Παραγωγής του Τμήματος Μηχανολόγων του

Πανεπιστημίου Πατρών και η εταιρεία «Production Innovation and Development» με

έδρα την Πάτρα. Υπεύθυνοι, όπως αναφέρει η εφημερίδα, εκ μέρους του εργαστηρίου και της εταιρείας είναι οι Γ. Χρυσολούρης και Σπ. Παπαϊωάννου αντίστοιχα, που είναι καθηγητές στο Τμήμα Μηχανολόγων και μάλιστα ανήκουν στον

ίδιο τομέα του τμήματος, τον κατασκευαστικό. Μάλιστα ως τηλέφωνο της εταιρείας

του κ. Παπαϊωάννου δίνεται το τηλέφωνο στο γραφείο του στο Πανεπιστήμιο και ως

fax της εταιρείας δίνεται το fax του εργαστηρίου του κ. Χρυσολούρη.<p>


</td>  </tr>  <tr>    <td width="354" height="22"></td>  </tr></table></div><p>  <!--msnavigation--></td></tr><!--msnavigation--></table><br><center><table width = 640> <CENTER><b> Επικοινωνήστε με την </b><A HREF="mailto:elef@enet.gr">"E on-line"</A> <p><b> Copyright © 1999 Χ. Κ. Τεγόπουλος Εκδόσεις Α.Ε.</b><br> <br><font size = 2><b> ΑΠΑΓΟΡΕΥΕΤΑΙ </b> η αναδημοσίευση, η αναπαραγωγή, ολική, μερική ή περιληπτική, ή κατά παράφραση, ή διασκευή απόδοση του περιεχομένου της ηλεκτρονικής εφημερίδας με οποιονδήποτε τρόπο, μηχανικό, ηλεκτρονικό, φωτοτυπικό, ηχογράφησης ή αλλο, χωρίς προηγούμενη γραπτή άδεια του εκδότη. Νόμος 2121/1993 και κανόνες Διεθνούς Δικαίου πού ισχύουν στην Ελλάδα.</font></CENTER></table></center></body></html>
