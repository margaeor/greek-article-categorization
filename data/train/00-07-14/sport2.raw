 Στα περισσότερα μοιάζουν και μάλλον θα τα βρουν η πολιτική ηγεσία του αθλητισμού με την ΕΠΑΕ και τους προέδρους των ομάδων της Α' Εθνικής σε ό,τι αφορά την πορεία του ελληνικού ποδοσφαίρου. Ωστόσο, αυτά τα θέματα στα οποία υπάρχει σύγκλιση ή σύμπνοια ή συμφωνία, όπως θέλετε πείτε το, μάλλον θα πρέπει να θεωρούνται ήσσονος σημασίας μπροστά στο κυρίαρχο. Αυτό στο οποίο υπάρχουν εκ διαμέτρου αντίθετες απόψεις από τις δύο πλευρές.
 Κι αυτό το θέμα δεν θα μπορούσε να είναι άλλο από οικονομικό. Εν προκειμένω η πρόθεση της ΕΠΑΕ, όπως εκφράστηκε μέσω του προέδρου της Β. Μητρόπουλου, του Σ. Κόκκαλη (Ολυμπιακός) και του Α. Φιλιππίδη (Παναθηναϊκός) προς τον υφυπουργό Αθλητισμού Γ. Φλωρίδη στη χθεσινή σύσκεψη με τη συμμετοχή των προέδρων όλων των ΠΑΕ Α' Εθνικής, για οικονομική ενίσχυση των ομάδων από το προκαθορισμένο στοίχημα.
 Αυτό που κατέστη σαφές, παρά τις προσπάθειες του κ. Φλωρίδη να το πει με εύσχημο τρόπο μετά το πέρας της συνάντησης, είναι πως πολιτεία και ΕΠΑΕ έχουν τελείως διαφορετική άποψη, και μάλλον θα υπάρξει σίριαλ έως ότου βγει άκρη στο θέμα. Γιατί στη συνάντηση που -συμφωνήθηκε ότι- θα έχουν σύντομα, και πριν από τη γενική συνέλευση της ΕΠΑΕ στις 27 τρέχοντος, ο κ. Φλωρίδης με τον κ. Μητρόπουλο (εξουσιοδοτήθηκε από τους προέδρους των ΠΑΕ να μιλάει μόνο αυτός με τον υφυπουργό) για θεσμικά θέματα δεν πρέπει να περιμένει κανείς θεαματικά αποτελέσματα.
 Οπως τόνισε στις πρώτες του δηλώσεις ο υφυπουργός Αθλητισμού «από την ΕΠΑΕ τέθηκε το ζήτημα της οικονομικής ενίσχυσης μέσω των εσόδων του ΟΠΑΠ... Η συζήτηση, βέβαια, θα γίνει με βάση μια κοινή συνεννόηση: ότι δηλαδή τα έσοδα του ΟΠΑΠ, από οποιοδήποτε παιχνίδι, είναι κρατική περιουσία, για την οποία υπάρχει αίτημα αντίστοιχης συνδρομής. Δεν πρόκειται να συζητήσουμε σε καμία περίπτωση ζήτημα που θέτει σε αμφισβήτηση την υπόθεση εργασίας που περιγράφω. Δηλαδή, δεν μπορεί να αποτελέσει βάση για συζητήση ότι τα προερχόμενα από το στοίχημα ή από οπουδήποτε αλλού αποτελούν προϊόν ιδιοκτησίας άλλων πλην του κράτους. Αυτό έγινε καθαρό και νομίζω ότι στο τέλος συμφώνησαν όλοι».
 Νωρίτερα, ωστόσο, εντός της αιθούσης όπου έγινε η σύσκεψη, ο κ. Φλωρίδης αντιμετώπισε την αμφισβήτηση του κ. Μητρόπουλου (σ.σ.: μίλησε μόνο αυτός, αλλά σίγουρα δεν το έκανε ερήμην των ΠΑΕ) για το κατά πόσο το κράτος μπορεί να διαχειρίζεται αποκλειστικά τα δικαιώματα μέσω του ΟΠΑΠ. Οτι ο πρόεδρος της ΕΠΑΕ δεν συνέχισε την κόντρα, όπως είπε ο κ. Φλωρίδης, ήταν καθαρά κίνηση τακτικής και όχι οπισθοχώρηση.
 Αυτό, άλλωστε, φάνηκε από την απάντηση του υφυπουργού Αθλητισμού σε ερωτήσεις που του τέθηκαν για τα του στοιχήματος: «Επαναλαμβάνω, οποιαδήποτε συζήτηση για το θέμα αυτό προϋποθέτει αναγνώριση του αποκλειστικού δικαιώματος του κράτους να το διαχειρίζεται. Ελπίζω ότι αυτό θα υπάρξει ή υπάρχει. Υπήρξε μια αμφισβήτηση από την πλευρά του κ. Μητρόπουλου που στο τέλος απεσύρθη. Ελπίζω ότι αυτός ο ισχυρισμός απεσύρθη. Διαφορετικά, δεν υπάρχει θέμα συζήτησης».
 Μια ακόμη παράμετρος του προκαθορισμένου στοιχήματος που συζητήθηκε ήταν αυτή για το αν θα μπουν στο κουπόνι αγώνες του ελληνικού πρωταθλήματος. Σημείο στο οποίο υπήρξε μίνι-διαφωνία μεταξύ του προέδρου του Ολυμπιακού, Σωκράτη Κόκκαλη, και του ομολόγου του στον Παναθηναϊκό, Αγγελου Φιλιππίδη. Ο τελευταίος, λοιπόν, είπε ότι δεν υπάρχει αξιοπιστία για να μπουν ελληνικοί αγώνες και για το λόγο αυτό η εταιρεία «Ιντραλότ» δεν τους συμπεριλαμβάνει, για να απαντήσει ο κ. Κόκκαλης πως «δεν αφορά την Ιντραλότ το θέμα, αλλά τον ΟΠΑΠ που κάνει την επιλογή των αγώνων που μπαίνουν στο κουπόνι».
 Πέραν του θέματος του στοιχήματος, ο Σ. Κόκκαλης έθεσε και το ζήτημα της εισόδου των ΠΑΕ στο Χρηματιστήριο, αλλά κουβέντα δεν έγινε, αφού τόσο γι' αυτό το ζήτημα όσο και το θέμα της ρύθμισης των χρεών των ΠΑΕ, ο κ. Φλωρίδης δήλωσε αναρμόδιος και παρέμπεμψε στα υπουργεία Εθνικής Οικονομίας και Οικονομικών αντίστοιχα. Ο κ. Φλωρίδης, πάντως, δεσμεύτηκε ότι θα τοποθετηθούν κλειστά κυκλώματα τηλεόρασης σε όλα τα γήπεδα, θα εφαρμοστεί ειδικό επιχειρησιακό σχέδιο για την ΕΛ.ΑΣ. και θα γίνει πιο σκληρός ο νόμος για την πάταξη της βίας στα γήπεδα, στα οποία με τη βοήθεια της Γενικής Γραμματείας Αθλητισμού θα γίνουν και βελτιωτικά έργα.
 Στη διάρκεια της σύσκεψης (που συμφωνήθηκε να επαναληφθεί σε έξι μήνες), ο υφυπουργός Αθλητισμού επισήμανε προς τους προέδρους των ΠΑΕ ότι εξαρτάται από τους ίδιους η αξιοπιστία του πρωταθλήματος, «αρκεί να σταματήσουν τις εμπρηστικές δηλώσεις για τη διαιτησία και να μην επιδιώκουν προνομιακή μεταχείριση από τους διαιτητές».
