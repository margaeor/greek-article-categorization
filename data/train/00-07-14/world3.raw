Ο αρμόδιος επίτροπος για τη διεύρυνση της Ε.Ε., Γκίντερ Φερχόιγκεν, κάλεσε χθες την Τουρκία να «εργαστεί σκληρά» για να εκπληρώσει τις προϋποθέσεις ένταξης στην Ε.Ε., εκφράζοντας προφανώς τη δυσαρέσκειά του για την καθυστέρηση
της τουρκικής προσαρμογής στα ευρωπαϊκά κριτήρια. Την ίδια στιγμή, ο Αμερικανός πρόεδρος προωθούσε την πυρηνική συνεργασία Τουρκίας - ΗΠΑ.
 «Ο καιρός των πολιτικών δηλώσεων πέρασε. Τώρα είναι ώρα για σκληρή δουλειά», δήλωσε ο Γκ. Φερχόιγκεν σε κοινή συνέντευξη Τύπου με τον Τούρκο υπουργό Εξωτερικών Ισμαήλ Τζεμ, καλώντας ουσιαστικά την Τουρκία να επισπεύσει τις απαραίτητες για την ένταξη μεταρρυθμίσεις.
 Νωρίτερα οι κ.κ. Φερχόιγκεν και Τζεμ είχαν συνομιλίες στην Αγκυρα σχετικά με τα μέτρα που οφείλει να λάβει η Τουρκία για την εναρμόνιση της νομοθεσίας της με αυτή των Eυρωπαίων εταίρων. Η Τουρκία δέχεται επικρίσεις από την Ε.Ε. για την πολιτική της στον τομέα των ανθρωπίνων δικαιωμάτων, ιδίως για την αντιμετώπιση του κουρδικού πληθυσμού, και για το γεγονός ότι εφαρμόζει τη θανατική ποινή.
 «Η Τουρκία βρίσκεται στο σωστό δρόμο και δεν υπάρχουν μεγάλα προβλήματα μεταξύ
μας, ακόμη κι αν έχουμε διαφορετικές απόψεις σε ορισμένα σημεία», δήλωσε από την πλευρά του ο Ι. Τζεμ. Ο Τούρκος υπουργός εξέφρασε την ικανοποίησή του για την πορεία των σχέσεων Ε.Ε. - Αγκυρας, προσθέτοντας ότι οι καθυστερήσεις της Τουρκίας οφείλονται σε «κατανοητούς λόγους» που αφορούν τα ανθρώπινα δικαιώματα.
 «Οι σχέσεις Αγκυρας - Ε.Ε. βελτιώνονται σταδιακά», δήλωσε ο Γκ. Φερχόιγκεν τονίζοντας ότι η «Αγκυρα πρέπει να προωθήσει το εθνικό πρόγραμμα μεταρρυθμίσεων και η Ε.Ε. να προωθήσει το έγγραφο της εταιρικής σχέσης με την Τουρκία», για το οποίο εξέφρασε την αισιοδοξία ότι μπορεί να είναι έτοιμο πριν
 Στην άλλη πλευρά του Ατλαντικού, ο πρόεδρος Κλίντον ζήτησε με μνημόνιό του από
τα υπουργεία Εξωτερικών και Ενέργειας να προωθήσουν την προτεινόμενη αμερικανο-τουρκική συμφωνία για την ειρηνική χρήση πυρηνικής ενέργειας. Η συμφωνία αυτή θα επιτρέπει σε αμερικανικές εταιρείες να διεκδικήσουν συμβόλαια
για ειρηνική χρήση πυρηνικής ενέργειας στο εσωτερικό της Τουρκίας, όπως είναι για παράδειγμα η κατασκευή του πυρηνικού σταθμού στο Ακούγιου.
