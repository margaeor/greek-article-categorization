 Εναν προς έναν πετυχαίνει τους στόχους του στα νησιά Φίτζι ο πραξικοπηματίας πρώην επιχειρηματίας Τζορτζ Σπέιτ, με πιο πρόσφατο επίτευγμα το διορισμό στενού συνεργάτη του στο αξίωμα του προέδρου. Είχε προηγηθεί η απελευθέρωση και της τελευταίας ομάδας των ομήρων που είχαν συλληφθεί πριν από δύο μήνες, μετά από εισβολή ενόπλων οπαδών του Σπέιτ στο κοινοβούλιο. Μεταξύ των ομήρων ήταν και ο ανατραπείς πρωθυπουργός Μαχέντρα Τσοντρί.
 Η κρίση των ομήρων, με την οποία ξεκίνησε μια περίοδος αναταραχής, αβεβαιότητας και βίας, που έχει επιφέρει καίριο πλήγμα στην τουριστική βιομηχανία της χώρας, τερματίστηκε χθες. Οχι όμως και οι συνέπειές της, όπως δείχνουν οι επίσημες δηλώσεις ξένων κυβερνήσεων, οι οποίες εκφράζουν ικανοποίηση που δόθηκε τέλος στο δράμα των ομήρων, ξεκαθαρίζουν όμως ότι οι κυρώσεις θα διατηρηθούν για όσο διάστημα δεν αποκαθίσταται η δημοκρατική νομιμότητα.
 Η βρετανική κυβέρνηση δήλωσε «θορυβημένη» από το γεγονός ότι στους πραξικοπηματίες των Φίτζι χορηγήθηκε αμνηστία και τους δόθηκε ρόλος στη νέα κυβέρνηση. Ο εκπρόσωπος του Φόρειν Οφις, Τζον Μπατλ, δήλωσε ότι το Λονδίνο έχει «επείγουσες διαβουλεύσεις με την Κοινοπολιτεία, την Ε.Ε. και άλλους εταίρους, για να αποφασιστούν τα επόμενα βήματα». Επίσης, «βαθιά ανησυχία» για
την κυοφορούμενη κατάργηση του δημοκρατικού συντάγματος των Φίτζι εξέφρασε ο Τζον Χάουαρντ, πρωθυπουργός της Αυστραλίας, που μαζί με τη Ν. Ζηλανδία και τις
ΗΠΑ επανέλαβαν την προειδοποίηση ότι αν η κατάσταση συνεχιστεί, θα επιβληθούν κυρώσεις.
 Την απειλή αναστολής της προνομιακής εμπορικής συμφωνίας της Ε.Ε. με τα Φίτζι,
βάσει της οποίας η Ευρώπη αγοράζει ζάχαρη σε τριπλάσια τιμή από το κανονικό, επέσυρε και ο γ.γ. της Κοινοπολιτείας Ντον Μακίνον. Την ασυλία των πραξικοπηματιών καταδίκασε και η Διεθνής Αμνηστία, υποστηρίζοντας ότι προοιωνίζεται τα χειρότερα για τη δικαιοσύνη και την κατάσταση των ανθρωπίνων δικαιωμάτων στα νησιά Φίτζι.
 Το Συμβούλιο των Φυλάρχων των νησιών, λίγες ώρες μετά την απελευθέρωση των ομήρων, εξέλεξε πρόεδρο τον Ράτου Γιοζέφα Ιλοΐλο, τον άνθρωπο που ο Σπέιτ είχε
προτείνει γι' αυτή τη θέση. Ο Σπέιτ δήλωσε ευτυχής από την εξέλιξη αυτή, ξεκαθάρισε όμως ότι το έργο του δεν θα έχει ολοκληρωθεί πριν οριστεί ο δικός του αντιπρόεδρος και οι υπουργοί που θα προτείνει. Κατά την εκτίμηση παρατηρητών, ο ίδιος ο ηγέτης των πραξικοπηματιών φιλοδοξεί να γίνει πρωθυπουργός.
 Βγαίνοντας χθες από την ομηρία του, ο ανατραπείς Τσοντρί ρωτήθηκε αν θεωρεί ακόμα τον εαυτό του πρωθυπουργό και είπε: «Ο λαός θα σας δώσει απάντηση». Τόνισε, επίσης, ότι δεν τρέφει εχθρότητα για τους απαγωγείς του, αν και ομολόγησε ότι ξυλοκοπήθηκε κατά την ομηρία του. Αγκάλιασε μάλιστα και φίλησε τον Σπέιτ. Μένει πάντως να δούμε πώς θα αντιδράσει ο πληθυσμός ινδικής καταγωγής (44% του συνολικού πληθυσμού) στις πολιτικές αλλαγές, με τις οποίες περιθωριοποιείται όλη η μειονότητα.
 Εν τω μεταξύ, συνεχίζονται οι αναίμακτες επιθέσεις σε τουριστικά θέρετρα των Φίτζι. Μέχρι χθες, 4 συγκροτήματα είχαν τεθεί υπό τον έλεγχο ανταρτών και στους τουρίστες δόθηκε εντολή να φύγουν. ΗΠΑ, Αυστραλία και Ν. Ζηλανδία έχουν εκδώσει ταξιδιωτικές οδηγίες, ζητώντας από τους πολίτες τους να εγκαταλείψουν τα νησιά. Είναι μέχρι στιγμής ασαφές εάν οι καταλήψεις θερέτρων συνιστούν επίδειξη δύναμης εκ μέρους του Σπέιτ και των οπαδών του ή αν η κατάσταση δεν ελέγχεται πια από τον ίδιο.
