 Την άμεση παρέμβαση των πέντε μονίμων μελών του Συμβουλίου Ασφαλείας του ΟΗΕ, ώστε να σταματήσουν οι ισραηλινές αεροπορικές επιδρομές στον Λίβανο ζήτησε χθες ο Λιβανέζος πρωθυπουργός Σαλίμ Χος, ενώ ο ειδικός απεσταλμένος του διεθνούς οργανισμού τις χαρακτήρισε «απαράδεκτες».
 Ο ειδικός απεσταλμένος του γενικού γραμματέα του ΟΗΕ Κόφι Ανάν, Ρέντ Λάρσεν, εξέφρασε την «απογοήτευσή του για τις επιθέσεις που πραγματοποιήθηκαν εναντίον στόχων αμάχων στον Λίβανο» και κάλεσε το Ισραήλ «να μη πραγματοποιεί στρατιωτικές ενέργειες κατά της εδαφικής ακεραιότητας του Λιβάνου». Κάλεσε επίσης και τις οργανώσεις που εδρεύουν στον νότιο Λίβανο, όπως η «Χετζμπολά» να σταματήσουν τις δικές τους επιθέσεις κατά ισραηλινών στόχων, τονίζοντας ότι «οποιαδήποτε επίθεση κατά αμάχων είναι απαράδεκτη».
 Τις επιθέσεις και από τις δύο πλευρές καταδίκασε και η Αμερικανίδα υπουργός Εξωτερικών, Μάντλεν Ολμπράιτ, σε επιστολή της προς τον Σαλίμ Χός. Στην ίδια επιστολή εξέφρασε την «ανησυχία της μετά την κλιμάκωση αυτή που έχει δημιουργήσει μιά πολύ επικίνδυνη κατάσταση».
 Εκκληση προς όλες τις πλευρές να σταματήσουν αμέσως κάθε ενέργεια που θέτει σε κίνδυνο τη ζωή άμαχου πληθυσμού έκανε και η γαλλική κυβέρνηση.
 Χθες, ισραηλινά αεροσκάφη έπληξαν σταθμούς ηλεκτροπαραγωγής στον Νότιο Λίβανο, βυθίζοντας μεγάλες περιοχές στο σκοτάδι. Επληξαν επίσης μιά αποθήκη οπλισμού της οργάνωσης «Χετζμπολά» αλλά και τον δρόμο που συνδέει τη Βηρυτό με τη Δαμασκό, σε απόσταση 10 χιλιομέτρων από τα συριακά σύνορα.
 Η «Χετζμπολά» απάντησε με την εκτόξευση ρουκετών «Κατιούσα» εναντίον κατοικημένων περιοχών του Βορείου Ισραήλ. Λίγες ώρες αργότερα, ισραηλινά αεροσκάφη έπληξαν την περιοχή απ' όπου εκτοξεύθηκαν οι ρουκέτες.
 Οι ισραηλινές επιδρομές έγιναν σε απάντηση προηγούμενων επιθέσεων με ρουκέτες κατά του Ισραήλ ενώ η «Χετζμπολά» ανακοίνωσε πως οι δικές της επιθέσεις έγιναν σε απάντηση του θανάτου δύο Λιβανέζων πολιτών από πυρά του ισραηλινού πυροβολικού.
