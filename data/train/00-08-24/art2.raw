 Λίγο-πολύ τα δύο φημισμένα ρωσικά μπαλέτα -μιλάμε βεβαίως για τα Μπολσόι και τα Κίροφ-είναι γνωστά στους περισσοτέρους. Οπως, εξάλλου, ευρέως γνωστή είναι και η μεγάλη παράδοση της πάλαι ποτέ υπερδύναμης (και στο χώρο των τεχνών) Ρωσίας (και της πάλαι ποτέ Σοβιετικής Eνωσης) και οι μοναδικές επιδόσεις της στον κλασικό χορό με τα μεγάλα αστέρια.
 Η παράδοση αυτή στον κλασικό χορό (πάντοτε, ακόμη και σήμερα, σημείο αναφοράς στο διεθνές κλασικό μπαλέτο είναι οι δύο αντίπαλες και συνάμα αλληλοσυμπληρούμενες σχολές: η ρωσική και η αγγλική), στους χαλεπούς καιρούς που περνά η Ρωσία, βρίσκεται επιτακτικά παρούσα προσπαθώντας να σταθεί στα πόδια της -αν όχι να αναστηθεί από τις ίδιες της τις στάχτες. Το επίπεδο των σπουδών των χορευτών αλλά και το επίπεδο του κλασικού χορού αυτού καθαυτού μπορεί να μην έχουν (εκ) πέσει, όμως, ελλείψει των μέσων και των βασικότερων (υλικών) προϋποθέσεων, όλα γίνονται πολύ πιο δυσχερή για τη συνολικότερη υπόθεση του χορού. Ακόμη και για την όρεξη και το πάθος που χρειάζονται γι' αυτόν...
 Ωστόσο, σε ένα τέτοιο κλίμα, όσον αφορά το χορευτικό σκηνικό της χώρας, υπάρχει και η άλλη όψη. Αυτή του μοντέρνου χορού που σε αντίθεση με τον υπόλοιπο κόσμο -κατ' εξοχήν τη δυτική Ευρώπη και την Αμερική- στη Ρωσία δεν έδειξε ποτέ να βρίσκει πρόσφορο έδαφος να αναπτυχθεί. Κι όμως! 
 Αν κάτι συμβαίνει (και μάλιστα με πραγματικό κέφι, παρά τις αντιξοότητες) στον
τομέα αυτόν, αν κάτι «κινείται» τα τελευταία χρόνια στη Ρωσία οφείλεται στο «Κινέτικ Θίατερ» (Κινητικό Θέατρο), με το αγγλικότατο όνομα (αφού συνήθως παραλείπεται το πρώτο του μέρος: «Σάσα Πεπελιάεφ», το όνομα, δηλαδή, του ιδρυτή, εμψυχωτή, χορευτή και, σε πολλές περιπτώσεις, χορογράφου της ομάδας). 
 Πρόκειται για μια μοσχοβίτικη ομάδα σύγχρονου χορού, με χορευτές με πολύχρονη «προϋπηρεσία» στο κλασικό μπαλέτο, της οποίας οι χορογραφίες εμπνέονται από έργα της ρωσικής αβάντ-γκαρντ μουσικής, από τον Μπαχ, τον Φίλιπ Γκλας, από την
ποίηση ακόμη και από το θέατρο. Με λίγα λόγια, από παντού.
 Στους στόχους της έχει θέσει την έρευνα γύρω από νέους τρόπους σωματικής έκφρασης, κάτι που εξάλλου ήταν εμφανές στις ένδεκα έως σήμερα παραγωγές της, από το 1994, -μερικές από τις οποίες τιμήθηκαν με ρωσικά αλλά και ξένα βραβεία
 Ακόμη και στις πιο πρόσφατες δουλειές της η ομάδα συνεχίζει τον πειραματισμό, μέσω της συστηματικής πρόσμιξης χορού και λόγου. Γιατί στο «Κινέτικ Θίατερ» ο χορός ποτέ δεν υφίσταται γυμνός από το λεκτικό.
 Από τα εντυπωσιακότερα, πάντως, στοιχεία της ομάδας είναι η μουσική των παραστάσεών της. Αφού οι μουσικές επενδύσεις που κατά περίπτωση επιλέγει καλύπτουν μια τεράστια γκάμα συνθετών και μουσικών θεμάτων, στην οποία δεν τίθενται φραγμοί ή περιορισμοί (ενδεικτικά είναι τα ονόματα των συνθετών: Μπαχ, Φίλιπ Γκλας, Β. Τσεκάσιν, Χ. Σαλίνας, Χ. Ντουράν, Πασκάλ Κομελέιντ, Καπούα, Αλεξέι Αίγκιμ Αντόνιο Νομπρέγκα, Ρόμπερτ Νολάν κ.ά.).
 Τα κείμενα που ακούγονται στις παραστάσεις από τους χορευτές -οι οποίοι αναπόφευκτα μπαίνουν και στα «χωράφια» του ηθοποιού- μπορούν να αντληθούν επίσης από... οπουδήποτε. Στο παρελθόν, για παράδειγμα, χρησιμοποίησαν μέρη από έργα των Ντάνιλ Χαρμς, Σάσα Σοκόλοβ, Λεν Ρουμπιστάιν, Αλέν Ρομπ Γριγιέ, Ντμίτρι Κορτζάβιν -και όχι μόνο.
 Αν και συνήθως τις χορογραφίες τις συνυπογράφουν όλοι οι χορευτές (στο δυναμικό της ομάδας σταθεροί χορευτές είναι οι Τατιάνα Γκορντέβα, Κονσταντίν Σουρίκοφ, Ντάρα Μπουζόβκινα, Ρομάν Κισλούκχιν κ.ά.) συνήθως επικεφαλής είναι ο
 Οσοι, λοιπόν, λάτρεις του χορού τύχει να βρεθούν στη ρωσική πρωτεύουσα, δεν θα
πρέπει να περιοριστούν μόνο στα Μπολσόι. Ισως γιατί μόνο έπειτα από μια βόλτα κι από το «Σάσα Πεπελιάεφ Κινέτικ Θίατερ» (επί της οδού Προφσογιούζναγια) θα μπορούσαν να εξασφαλίσουν μια πληρέστερη «γεύση» για το σύγχρονο ρωσικό χορό και τις ανησυχίες του. Και ας είναι ακόμη στη Ρωσία ο μοντέρνος χορός στα σπάργανά του, κι ας έχει να διανύσει πολύ δρόμο ακόμη...
