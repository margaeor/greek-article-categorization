 Διαψεύδοντας εν μέρει το Γάλλο υπουργό Εξωτερικών, Ιμπέρ Βεντρίν, που δήλωσε χθες ότι η Ρωσία, η Ευρώπη και οι ΗΠΑ έχουν «την ίδια θέση στα βασικά» σε ό,τι
αφορά την κατάσταση στη Γιουγκοσλαβία, ο Ρώσος υπουργός Εξωτερικών, Ιγκόρ Ιβάνοφ, τόνισε ότι η χώρα του δεν σκοπεύει να ασκήσει πίεση προς οποιαδήποτε πλευρά στο Βελιγράδι.
 «Η Ρωσία δεν πρόκειται να πιέσει οποιονδήποτε στη Γιουγκοσλαβία. Πρόκειται για
εσωτερική υπόθεση της Γιουγκοσλαβίας», είπε ο Ιβάνοφ, ύστερα από συνάντηση που
 Διαφορετικό ήταν το πνεύμα των δηλώσεων του Γάλλου υπουργού Εξωτερικών μετά τη
συνάντησή του με τον πρόεδρο της Ρωσίας, Βλαντίμιρ Πούτιν. «Σε ό,τι αφορά τους
Ρώσους, δεν υπάρχει κανένα είδος επιείκειας απέναντι στο καθεστώς του Μιλόσεβιτς», είπε και απέδωσε τη διαφορά στάσης σε θέμα τακτικής. Οι Ρώσοι «είναι πολύ προσεκτικοί γιατί επιδιώκουν να είναι νομιμόφρονες», πρόσθεσε.
 Στο ρωσικό κοινοβούλιο, ο ηγέτης της Ενωσης Δεξιών Δυνάμεων, Μπόρις Νέμτσοφ, τόνισε ότι η Μόσχα πρέπει να ασκήσει πιέσεις στον Μιλόσεβιτς προκειμένου να εξασφαλίσει δίκαιη διεξαγωγή των επαναληπτικών εκλογών. «Αν η Μόσχα δεν κάνει προσπάθεια, οι εκλογές στη Γιουγκοσλαβία θα πλαστογραφηθούν», είπε.
 «Εσωτερική υπόθεση της Γιουγκοσλαβίας» είναι οι εκλογές, ανακοίνωσε χθες και το υπουργείο Εξωτερικών της Κίνας. «Εχουμε σημειώσει το προσωρινό αποτέλεσμα των εκλογών που ανακοίνωσε η εκλογική επιτροπή» είπε ο εκπρόσωπος του κινεζικού υπουργείου, εκφράζοντας την ελπίδα ότι στη Γιουγκοσλαβία θα «διατηρηθεί η πολιτική σταθερότητα» και «οι σινογιουγκοσλαβικές σχέσεις θα συνεχίσουν να αναπτύσσονται».
 Ο Γιουγκοσλάβος υπουργός Εξωτερικών, Ζιβαντίν Γιοβάνοβιτς, κατηγόρησε χθες τις
δυτικές δυνάμεις ότι χρησιμοποιούν τα ξένα και τα γιουγκοσλαβικά μέσα ενημέρωσης και δαπανούν τεράστια ποσά με στόχο την αποσταθεροποίηση της χώρας και την άσκηση πιέσεων στην κυβέρνηση.
 «Στόχος τους είναι να πιέσουν την κοινή γνώμη σκιαγραφώντας μια ψευδή εικόνα για την πραγματικότητα στη χώρα με τρόπο που να εξυπηρετεί τις δυτικές δυνάμεις και εκείνους που υποστηρίζουν αυτά τα μέσα», είπε.
