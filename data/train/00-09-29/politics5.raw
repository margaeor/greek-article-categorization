«Απολύτως ικανοποιητικά» εξελίσσεται, σύμφωνα με την Ιερά Σύνοδο, η διαδικασία συλλογής υπογραφών με αίτημα τη διεξαγωγή δημοψηφίσματος για τις ταυτότητες. Ωστόσο στις ανακοινώσεις που έγιναν χθες για το θέμα των ταυτοτήτων, ο μητροπολίτης Ναυπάκτου Ιερόθεος δεν έσπευσε να ερμηνεύσει την ικανοποίηση και να αναφερθεί σε συγκεκριμένα νούμερα.
 Στη χθεσινή συνεδρίαση της επιτροπής διαδικασίας της συλλογής υπογραφών έλαβαν
μέρος εκτός του μητροπολίτη Ναυπάκτου Ιερόθεου, ο Καισαριανής Δανιήλ και ο αρχιγραμματέας της Ιεράς Συνόδου πατέρας Θεολόγος. Δεν συμμετείχε στη σύσκεψη ο μητροπολίτης Δημητριάδος Ιγνάτιος.
 Σύμφωνα με όσα είπε ο Ιερόθεος, όλες οι μητροπόλεις ξεκίνησαν τη διαδικασία συλλογής των υπογραφών εξηγώντας στη συνέχεια ότι εννοούσε πως ακόμη και εκεί που δεν ξεκίνησε η συλλογή υπογραφών έχει διαβαστεί η εγκύκλιος.
 Εκείνο που απασχόλησε την επιτροπή ήταν κυρίως οι τρόποι με τους οποίους θα μπορούσαν να λάβουν μέρος στο «δημοψήφισμα» και η Εκκλησία της Κρήτης, που είναι ημιαυτόνομη και ουσιαστικά υπάγεται στο Οικουμενικό Πατριαρχείο, καθώς και οι μητροπόλεις των Δωδεκανήσων που υπάγονται απ' ευθείας στο Οικουμενικό Πατριαρχείο. Τα μέλη της επιτροπής δεν πήραν απόφαση και παρέπεμψαν το θέμα στη Διαρκή Ιερά Σύνοδο που θα συνεδριάσει την επόμενη εβδομάδα.
 Ενα από τα θέματα που απασχόλησαν επίσης την επιτροπή είναι τα τεχνικά προβλήματα, όπως το γεγονός ότι κάποιοι μητροπολίτες φωτοτύπησαν ορισμένα έντυπα της Συνόδου, τα γνωστά «ψηφοδέλτια».
 Στο μεταξύ σ' ένα υψηλών τόνων ανακοινωθέν της, η μητρόπολη Μαρωνείας και Κομοτηνής καλεί τους πιστούς «να μην παρασύρονται από προπαγάνδα ανευθύνων προσώπων ότι δήθεν όσοι υπογράφουν τα έντυπα της Eκκλησίας θα σταμπάρονται και
θα τίθενται από το κράτος στο περιθώριον, τόσον αυτοί οι ίδιοι όσον και η οικογένειά τους. Ψεύδος μεγάλο και βδελυρή συκοφαντία, διότι υπάρχουν μηχανισμοί από εγκαθέτους, υποχείρια ενίων κομμάτων που σπέρνουν πανικό και φοβίαν διά να πτοήσουν το φρόνημα των Ελλήνων πολιτών χριστιανών, ώστε να μη λάβουν μέρος και να μην υπογράψουν τα διανεμηθέντα έντυπα. Μη ταράσσεσθε λοιπόν από διαβρωτικές κινήσεις. Ας συνεχίσωμεν όλοι με ομοψυχίαν και υψηλό φρόνημα τον καλόν αγώνα της συλλογής υπογραφών και ας μη διστάσωμε να υπογράψωμεν...».
 Χθες συνεδρίασε το διοικητικό συμβούλιο του Ιερού Συνδέσμου Κληρικών Ελλάδας. Στον δική του πολεμική ανακοίνωση κάνει λόγο για «σοβαρότατο θέμα της λειτουργίας του Δημοκρατικού μας Πολιτεύματος ύστερα από την παράνομη και αντισυνταγματική συμπεριφορά της κυβερνήσης εις βάρος των συνταγματικών δικαιωμάτων του Ελληνα πολίτη σχετικώς με τη βίαιη και αυθαίρετη αφαίρεση από τα ατομικά δελτία της ταυτότητας των Ελλήνων πολιτών της ιδιοπροσωπίας του, της ιθαγένειάς του δηλαδή, και του θρησκεύματος, αυτού του ένδοξου ελληνορθόδοξου θησαυρού μας, που όργωσε ολόκληρο τον κόσμο και άλλαξε το ρουν της ιστορίας του».
