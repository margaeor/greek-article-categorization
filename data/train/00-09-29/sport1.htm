<html>
<!--
	Web Author:  Αριστείδης Παλιούρας
	email: aris@enet.gr
-->
<head><title>E Online - ΑΘΛΗΤΙΣΜΟΣ </title></head><BODY BGCOLOR="#FFFFFF"><!--msnavigation--><table BGCOLOR="#FFFFFF" border="0" cellpadding="0" cellspacing="0" width="100%"><tr><td BGCOLOR="#FFCC00" valign="top" width="1%"><P ALIGN="CENTER"><IMG SRC="../../standard/gia.gif" ALT="ΕΛΕΥΘΕΡΟΤΥΠΙΑ - Για να μη μένετε θεατές στα γεγονότα" WIDTH=100 HEIGHT=92><BR><FONT SIZE=2><B>

Παρασκευή 29 Σεπτεμβρίου 2000
</B></FONT>
		<BR>

		<BR>

		<A HREF="../../keimena/kairos/kairos.htm"> <IMG SRC="../../standard/kairos.gif" ALT="ΚΑΙΡΟΣ" WIDTH="89" HEIGHT="55" BORDER="0"></A>

		<BR>

		<BR> <b> <font size=2> ΣΤΗΛΕΣ  </font> </b> <BR>

		<BR><A HREF="../../stiles/sfigmos.htm"><IMG SRC="../../standard/lbar/sfigmos.gif" ALT="ΣΦΥΓΜΟΣ" BORDER=0 width=103 height=17></A><BR>

		<A HREF="../../stiles/apopsis.htm"><IMG SRC="../../standard/lbar/apopsis.gif" ALT="ΑΠΟΨΕΙΣ" BORDER=0 width=103 height=17></A><BR>

		<A HREF="../../stiles/politika.htm"><IMG SRC="../../standard/lbar/politika.gif" ALT="ΠΟΛΙΤΚΑ ΠΑΡΑΣΚΗΝΙΑ" BORDER=0 width=103 height=17></A><BR>

		<A HREF="../../stiles/analisi.htm"><IMG SRC="../../standard/lbar/analisi.gif" ALT="ΑΝΑΛΥΣΗ ΓΕΓΟΝΟΤΩΝ" BORDER=0 width=103 height=17></A><BR>

		<A HREF="../../stiles/kafenio.htm"><IMG SRC="../../standard/lbar/kafen.gif" ALT="ΚΑΦΕΝΕΙΟ Η ΕΛΛΑΣ" BORDER=0 width=103 height=17></A><BR>

		<A HREF="../../stiles/diethni.htm"><IMG SRC="../../standard/lbar/diethni.gif" ALT="ΔΙΕΘΝΗ" BORDER=0 width=103 height=17></A><BR>

		<A HREF="../../stiles/prosopa.htm"><IMG SRC="../../standard/lbar/prosopa.gif" ALT="ΠΡΟΣΩΠΑ" BORDER=0 width=103 height=17></A><BR>

		<BR><b><font size=2> ΟΔΗΓΟΙ </font> </b>

		<BR>

		<BR>

		<A HREF="http://193.92.17.20/tv/tvfrm.htm"><IMG SRC="../../standard/lbar/tv.gif" ALT="ΤΗΛΕΟΡΑΣΗ" BORDER=0 width=103 height=17></A><BR>

		<A HREF="../../keimena/cinema/cinema.htm"><IMG SRC="../../standard/lbar/cinema.gif" ALT="ΚΙΝΗΜΑΤΟΓΡΑΦΟΙ" BORDER=0 width=103 height=17></A><BR>

		<A HREF="../../keimena/cinema/theatres.htm"> <IMG SRC="../../standard/lbar/theatres.gif" ALT="ΘΕΑΤΡΑ" BORDER=0 width=103 height=17></A><BR>

		<A HREF="http://www.enet.gr/finance/firstfin.htm"><IMG SRC="../../standard/lbar/xrima.gif" ALT="ΧΡΗΜΑΤΙΣΤΗΡΙΟ" BORDER=0 width=103 height=17></A><BR>

		<A HREF="../../stiles/mediaw.htm"><IMG SRC="../../standard/lbar/mediaw.gif" ALT="ΤΟΥ ΚΟΣΜΟΥ ΤΑ MEDIA" BORDER=0 width=103 height=17></A></P><BR>

		<BR><BR>
		</td>
</P></td><td valign="top" width="24"></td><!--msnavigation--><td valign="top"><div align="left"><table border="0" cellspacing="0" cellpadding="0" width="437"><MAP NAME="FrontPageMap"><AREA SHAPE="CIRCLE" COORDS="368, 40, 10" HREF="../../sport.htm"><AREA SHAPE="CIRCLE" COORDS="395, 41, 11" HREF="http://www.enet.gr/"><AREA SHAPE="CIRCLE" COORDS="422, 41, 11" HREF="../../fpage.htm"></MAP>  <tr>    <td valign="top" align="left"><IMG SRC="../../standard/sbar-s.jpg" WIDTH=451 HEIGHT=71 alt="ΕΛΕΥΘΕΡΟΤΥΠΙΑ - ΣΠΟΡ" USEMAP="#FrontPageMap" BORDER=0></td>  </tr>  <tr>    <td height="30" valign="top" align="left"></td>  </tr>  <tr>    <td valign="top" align="left">


Tου <B>ΔΗΜ. ΚΩΝΣΤΑΝΤΙΝΙΔΗ<p></B>
 Μας αξίωσε η τύχη να ζήσουμε και εμείς μια τέτοια στιγμή στη ζωή μας. Μπροστά στα μάτια μας, όπως το 1992 στη Βαρκελώνη για τη Βούλα Πατουλίδου, χθες το βράδυ στο Ολυμπιακό Στάδιο του Σίδνεϊ, η ελληνική σημαία υψώθηκε στην κορυφή του ψηλότερου ιστού και ο εθνικός μας ύμνος ακούστηκε για τον Κώστα Κεντέρη. Το ΧΡΥΣΟ ΟΛΥΜΠΙΟΝΙΚΗ των 200 μ.! ! ! <p>
 Δεν το πιστεύουμε ακόμα και τώρα που το γράφουμε. Είναι από αυτά τα θαύματα που μόνο εμείς οι Ελληνες μπορούμε να κάνουμε. Οσοι τουλάχιστον είναι ακόμα πλασμένοι από αυτό το υλικό, που κάποτε μας έκανε να ξεχωρίζουμε. Ο Κώστας είναι ένας από αυτούς. Ενας λεβέντης που δεν φοβήθηκε τίποτα...<p>
 Δεν είναι εύκολο να βγάλεις τα συναισθήματα στο χαρτί. Αλλά όταν και η, πάντα συγκρατημένη, ακόμα και στις δικές της επιτυχίες, Κατερίνα Θάνου έκλαιγε από τη συγκίνηση και είχε βραχνιάσει από τις φωνές για το συναθλητή της, αυτό σημαίνει ότι τα πράγματα είχαν ξεφύγει από κάθε έλεγχο! <p>
 «Επτά μαύροι κοίταγαν ο ένας τον άλλο μετά τον τερματισμό και δεν μπορούσαν να καταλάβουν από πού τους ήρθε αυτός ο λευκός...», έλεγε η Κατερίνα με φωνή που έτρεμε και γύρω γύρω άλλοι άφωνοι άνθρωποι προσπαθούσαν να εξηγήσουν αυτό που είχαν δει πριν από λίγο! <p>
 <B>TΟN EΨAXNAN<p></B>
 Οταν συνήλθαν, δεκάδες δημοσιογράφοι άρχισαν να ψάχνουν ποιος ήταν αυτός ο... Konstantinos που εξαφάνισε τον Μπόλτον, τον Κάπελ, τον Τόμπσον, τον Κάμπελ. Ποιος ήταν αυτός που, είκοσι χρόνια μετά τον Πιέτρο Μενέα, ανέβασε πάλι τους λευκούς στο ψηλότερο σκαλί του βάθρου των Ολυμπιακών Αγώνων; <p>
 Την ίδια ώρα ο ίδιος ο Κώστας γνώριζε την αποθέωση στο δικό του γύρο θριάμβου. Και ήταν αυτός ο μοναδικός αθλητής μέχρι τώρα στο στίβο, εδώ στο Σίδνεϊ, που ανάγκασε αυτό το πλήθος να ασχοληθεί με κάποιον που δεν ήταν Αυστραλός. Τελικά σε όλους αρέσουν ακόμα τα παραμύθια! <p>
 Και όμως ήταν οι πρώτοι του Ολυμπιακοί Αγώνες. Στα 27 του χρόνια εξαργύρωσε με αυτή την εκρηκτική κούρσα όλα τα χαμένα χρόνια. Ολες τις ατυχίες, τους τραυματισμούς, τις γκρίζες μέρες που πέρασε μόνος του, με τη στήριξη της οικογένειάς του. Αυτός που μέχρι πριν από λίγο καιρό όλοι πιστεύαμε ότι είναι πλέον ένα χαμένο ταλέντο, ανάγκασε τους ξένους δημοσιογράφους να πουν χθες, μπαίνοντας στην αίθουσα των συνεντεύξεων Τύπου και βλέποντας την Τζόουνς να μιλάει ακόμα για τη νίκη της στα 200 μ.: «Μα ποιος ασχολείται τώρα με την Τζόουνς; Ο Ελληνας είναι το θέμα σήμερα...».<p>
 Λίγο πιο πέρα οι αντίπαλοί του προσπαθούσαν να εξηγήσουν στους δικούς τους δημοσιογράφους τι κακό τους βρήκε. Ο Τζον Κάπελ, το -υποτίθεται- φαβορί της κούρσας, που πήρε την 5η θέση, όταν τον ρώτησαν αν ήξερε τον Κεντέρη, άρχισε να φωνάζει: «Μα, τι μου λέτε τώρα; Οταν μου έδειξαν το χαρτί για να δω ποιοι τρέχουν στον τελικό δεν ήξερα τι είναι αυτό το... GRE! Μου είπαν ότι είναι Ελληνας και παραξενεύτηκα. Δεν μπορούσα να φανταστώ τι θα συμβεί. Οχι μόνο δεν πίστευα ότι έχει ελπίδα να κερδίσει, αλλά τον έβλεπα μπροστά μου στην κούρσα και είχα πάθει σοκ. Δεν μπορούσα να τον φτάσω με τίποτα...».<p>
 <B>ΣYΣTAΣEIΣ<p></B>
 Ο δεύτερος της κούρσας, ο Βρετανός Ντάρεν Κάμπελ, έκανε τις συστάσεις, αφού ήταν παλιός γνώριμος του Κώστα: «Τελικά φαίνεται πως είμαι ο μόνος εδώ πέρα που ξέρω τον Κώστα. Τρέξαμε μαζί το 1992 στο Παγκόσμιο Πρωτάθλημα των Nέων στη Σεούλ και ξέρω ότι είναι ένας θαυμάσιος άνθρωπος και εξαιρετικός αθλητής και κέρδισε δίκαια σήμερα...».<p>
 Ο προπονητής-θρύλος των τελευταίων ετών, Tζον Σμιθ, ο άνθρωπος που έστησε την ομάδα των Γκριν, Μπόλντον και Ντράμοντ, σπρίντερ και αυτός ως αθλητής, πήρε πολύ ψύχραιμα το όλο θέμα. Αφού αγκάλιασε και φίλησε τον Κεντέρη είπε: «Κατ' αρχάς ο Κώστας δεν είναι λευκός είναι... Ελληνας. Εχει το χρώμα της ελιάς. Αλλά στα σοβαρά τώρα. Οι Ολυμπιακοί Αγώνες αυτή την ομορφιά έχουν. Φτιάχνουν καινούργιους σταρ. Για να κερδίσεις πρέπει να είσαι ψυχικά και σωματικά έτοιμος και ο Κώστας ήταν απολύτως προετοιμασμένος γι' αυτή τη μάχη...»<p>
 Οσο για το αν θα τον ήθελε στην ομάδα του: «Μα, τι να με κάνει εμένα; Είναι χρυσός ολυμπιονίκης τώρα...».<p>
 Ο Ατό Μπόλντον αργότερα στη συνέντευξη Τύπου έβαλε τα πράγματα στη θέση τους και όσον αφορά την επίδοση. Το 20.09 κανένας δεν περίμενε ότι μπορεί να δώσει χρυσό μετάλλιο, όμως ο Μπόλντον ήταν σαφής: «Δεν έχει σημασία αν εγώ μπορώ να τρέξω πιο γρήγορα ή έχω κάνει καλύτερο χρόνο. Το θέμα σε αυτούς τους Αγώνες ήταν ποιος θα επιβιώσει από τόσες συνεχόμενες κούρσες. Ο Κώστας ήταν ο πιο έτοιμος για να τρέξει καλύτερα σ' αυτόν τον τελικό. Το έκανε και μας κέρδισε. Εγώ είμαι χαρούμενος που μετά τον περσινό τραυματισμό μου, αγωνίστηκα εδώ και πήρα δύο μετάλλια για την πατρίδα μου, άσχετα αν δεν ήταν χρυσά..».<p>
 <B>«ΔΕΝ ΗΡΘΑ
 ΓΙΑ ΝΑ ΧΑΣΩ...»<p></B>
 Ο Κώστας μας είχε προειδοποιήσει για το τι θα μπορούσε να συμβεί χθες το βράδυ στο Σίδνεϊ. Οχι μόνο με τις φετινές κούρσες του, ούτε με τα όσα έκανε στις προηγούμενες σειρές εδώ και ειδικά με τη μεγαλοπρεπή του εμφάνιση στον ημιτελικό όταν έκανε 20.20 και... κατάπιε στο τέλος τον Κάμπελ, τον Ντα Σίλβα και τον Μίλερ. Μήνες πριν, μιλώντας στην «Ε» ήταν σαφής: «Δεν πιστεύω ότι είμαι χειρότερος από τους άλλους. Δεν φοβάμαι κανέναν, αν είμαι στην κατάσταση που πρέπει στον αγώνα. Στη Σεβίλη, στο Παγκόσμιο Πρωτάθλημα, που βγήκα έξω λόγω τραυματισμού, έβλεπα τον Γκριν να κερδίζει και δεν είχα κουράγιο να χειροκροτήσω γιατί ήξερα ότι κανένας από αυτούς δεν είναι καλύτερος από εμένα...».<p>
 Χθες έκανε τη δική του επίδειξη δύναμης. Μπήκε στην τελική ευθεία τέταρτος και στα 100 μ. που είχε μπροστά του εκμηδένισε την αντίσταση όλων των αντιπάλων του. Οι φοβεροί και τρομεροί μαύροι, το κλαμπ των μίτινγκ, αυτοί που κρατούν τα σκήπτρα δεκαετίες τώρα, ήταν σαν ακίνητοι την ώρα που ο Κώστας τους περνούσε. Και μετά την ώρα του θριάμβου του, είπε ακριβώς τα ίδια λόγια! <p>
 «Δεν φοβήθηκα κανέναν και τίποτα. Πάλεψα την κούρσα και την κέρδισα, γιατί από τη στιγμή που πάτησα το πόδι μου στο Σίδνεϊ ήξερα ότι κανένας δεν είναι καλύτερος από εμένα. Ο Κώστας, ο λευκός, εναντίον επτά μαύρων! Είχα πιστέψει πριν από τον τελικό ότι μπορούσα να κερδίσω. Η αυτοπεποίθησή μου ήταν πολύ ψηλά. Η αλήθεια είναι πως δεν μπορούσα να ονειρευτώ το χρυσό μετάλλιο στην αρχή της προσπάθειας εδώ. Ομως δεν ήρθα για να χάσω, αλλά για να κερδίσω όσο περισσότερες κούρσες μπορώ. Είχαμε συνεννοηθεί με τον προπονητή μου να γίνονται οι κούρσες μία μία και ελεγχόμενες για να μην κουράζομαι για τη συνέχεια και όλα πήγαν καλά...».<p>
 <B>«ΠPΟΘEPMANΣH»<p></B>
 Ο προπονητής αυτός ήταν ο Χρήστος Τζέκος, ο άνθρωπος που ύστερα από αυτό της Κατερίνας Θάνου χάρισε στον ελληνικό στίβο άλλο ένα μετάλλιο, χρυσό αυτή τη φορά. Αλλά και ο ίδιος ήταν εντυπωσιασμένος: «Οταν έρχεται ο αθλητής μετά τον ημιτελικό και σου λέει πως αυτό που έκανε ήταν προθέρμανση, μετά μπορείς να περιμένεις τα πάντα...» για να προσθέσει: «Ηταν πραγματικά συγκλονιστικό αποτέλεσμα, ειδικά αν σκεφτεί κανείς πως από το 1980 δεν είχε κερδίσει λευκός σε Ολυμπιακούς (η αλήθεια είναι πως ούτε καν στο βάθρο δεν έχει ανεβεί λευκός είκοσι χρόνια τώρα!). Ολοι οι αθλητές μου είχαν προετοιμαστεί και για τις τέσσερις κούρσες εδώ, αρκεί να μην τους τύχαινε στο δρόμο κάποιο εμπόδιο τύπου Τζόουνς. Σας έχω πει και παλαιότερα πως έχουμε σχολή στα σπριντ πλέον. Δεν είναι στη σφαίρα της φαντασίας ότι οι Ελληνες μπορούν να τρέχουν. Οπως εξελίχθηκαν τα πράγματα, δεν ήταν έκπληξη για εμένα αυτή η επιτυχία. Δουλεύω λίγο χρόνο μαζί με τον Κώστα (από το Φεβρουάριο του 2000), αλλά είναι αθλητής που έχει κότσια και πιστεύει πολύ στον εαυτό του. Και επειδή είχε ατυχίες τα τελευταία χρόνια, δεν σημαίνει πως έπαψε να είναι ένα μεγάλο ταλέντο...».<p>
 Και η Θάνου στάθηκε ειδικά σ' αυτό το τελευταίο: «Δεν γυμνάζομαι πολύ καιρό μαζί με τον Κώστα, αλλά τον ξέρω από το 1994 και ήταν πολύ άτυχος. Εχει δουλέψει σκληρά, πήρε δίκαια αυτό το μετάλλιο και πιστεύω ότι του το χρωστούσε ο Θεός. Αλλά απέδειξε και κάτι ακόμα. Πως ό,τι λέγεται για την ανωτερότητα των μαύρων στα σπριντ είναι μύθος. Σήμερα δεν κατάλαβαν τι τους βρήκε. Το μυστικό είναι δουλειά, θέληση και επιμονή για να φτάσεις στο στόχο σου. Εγώ από τη στιγμή που είδα πώς έτρεξε στον ημιτελικό ήμουν σίγουρη ότι θα κερδίσει. Ο Θεός του το χρώσταγε...».<p>
 Οποιος και να του χρωστούσε, πάντως, ο Κώστας το πήρε. Και αυτό ήταν το πρώτο χρυσό μετάλλιο του ελληνικού στίβου στους άνδρες, από το 1912 όταν στη Στοκχόλμη ο Κώστας Τσικλητήρας κέρδισε το χρυσό μετάλλιο στο μήκος άνευ φοράς.<p>
 Ακόμα πάντως και μέσα στην τρελή αυτή χαρά, στις μοναδικές στιγμές που έζησε και δεν πίστευε, ακόμα και όταν πάτησε στο βάθρο, ο Κώστας δεν ξέχασε ότι εκεί στην Ελλάδα οι μέρες δεν είναι φωτεινές: «Θέλω να αφιερώσω αυτό το μετάλλιο στην Ελλάδα που αυτή τη στιγμή πενθεί. Μακάρι να είναι ένα μικρό βάλσαμο στον πόνο αυτών που έχασαν κάποιο δικό τους σε αυτή την τραγωδία. Θερμά συλλυπητήρια...». Πώς τα μπλέκει έτσι η ζωή μερικές φορές! <p>


</td>  </tr>  <tr>    <td width="453" height="40"></td>  </tr></table></div><p>  <!--msnavigation--></td></tr><!--msnavigation--></table><br><center><table width = 640> <CENTER><b> Επικοινωνήστε με την </b><A HREF="mailto:elef@enet.gr">"E on-line"</A> <p><b> Copyright © 1999 Χ. Κ. Τεγόπουλος Εκδόσεις Α.Ε.</b><br> <br><font size = 2><b> ΑΠΑΓΟΡΕΥΕΤΑΙ </b> η αναδημοσίευση, η αναπαραγωγή, ολική, μερική ή περιληπτική, ή κατά παράφραση, ή διασκευή απόδοση του περιεχομένου της ηλεκτρονικής εφημερίδας με οποιονδήποτε τρόπο, μηχανικό, ηλεκτρονικό, φωτοτυπικό, ηχογράφησης ή αλλο, χωρίς προηγούμενη γραπτή άδεια του εκδότη. Νόμος 2121/1993 και κανόνες Διεθνούς Δικαίου πού ισχύουν στην Ελλάδα.</font></CENTER></table></center>
</body></html>
