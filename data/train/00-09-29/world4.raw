 Ως εκλεγμένο πρόεδρο της Γιουγκοσλαβίας θα αντιμετωπίζει πλέον τον Βόισλαβ Κοστούνιτσα η Ευρωπαϊκή Ενωση, η οποία ζητά τώρα επαλήθευση του εκλογικού αποτελέσματος, όπως αυτό ανακοινώθηκε από τη γιουγκοσλαβική Εκλογική Επιτροπή.
 Ταυτοχρόνως, ο πρόεδρος των ΗΠΑ ανακοίνωσε ότι η χώρα του θα άρει τις κυρώσεις
κατά της Γιουγκοσλαβίας μόλις εγκατασταθεί στο Βελιγράδι ο Κοστούνιτσα.
 «Πρέπει να πούμε σαφώς ότι μόλις υπάρξει εκεί μια δημοκρατική κυβέρνηση, οι κυρώσεις θα αρθούν», είπε ο Μπιλ Κλίντον.
 Προκειμένου να αποκλιμακωθεί ο κίνδυνος εμφύλιου πολέμου στη Γιουγκοσλαβία, η Γερμανία κάνει νύξεις για ενδεχόμενο παροχής ασύλου στον Μιλόσεβιτς.
 Η γαλλική προεδρία της Ε.Ε. ανακοίνωσε χθες ότι «η νίκη της αντιπολίτευσης δεν
μπορεί να κλαπεί» και αυτό θα εξασφαλιστεί «με την ικανοποίηση της απαίτησης της αντιπολίτευσης για την επαλήθευση των αριθμών που προβάλλει η ομοσπονδιακή
 Ανώτατος αξιωματούχος της Ευρωπαϊκής Ενωσης δήλωσε χθες ότι «στις επόμενες μέρες θα δείτε τις χώρες-μέλη της Ε.Ε. να αντιμετωπίζουν τον Κοστουνίτσα ως τον εκλεγμένο πρόεδρο της Γιουγκοσλαβία». Μιλώντας σε δημοσιογράφους ο αξιωματούχος της Ε.Ε., που θέλησε να διατηρηθεί η ανωνυμία του, είπε ότι οι εκλογές της περασμένης Κυριακής «σηματοδότησαν το τέλος του καθεστώτος» Μιλόσεβιτς.
 Παρατήρησε ότι αν και είναι σαφές πως ο Κοστούνιτσα κέρδισε τις εκλογές, η Ευρωπαϊκή Ενωση δεν πρόκειται επί του παρόντος να άρει τις κυρώσεις κατά της Γιουγκοσλαβίας, περιμένοντας την ανάληψη της εξουσίας από τον Κοστούνιτσα.
 Ο Ιταλός υπουργός Εξωτερικών, Λαμπέρτο Ντίνι, δήλωσε χθες ότι ο Σλόμπονταν Μιλόσεβιτς θα πρέπει να αποσυρθεί από το δεύτερο γύρο των εκλογών, καθώς το προβάδισμα της αντιπολίτευσης είναι «τόσο συντριπτικό».
 Στο Βερολίνο, το γερμανικό υπουργείο Εξωτερικών έκανε έκκληση στη γιουγκοσλαβική αντιπολίτευση να αποφύγει τη βίαιη επιβολή των αποτελεσμάτων των εκλογών. «Πραγματικά ελπίζουμε ότι δεν θα αναληφθεί καμία προσπάθεια που θα μπορούσε να καταστρέψει την αρχή της επιτυχίας (της αντιπολίτευσης) », δήλωσε ο εκπρόσωπος του γερμανικού υπουργείου Εξωτερικών, Λούντγκερ Φόλμερ.
 Τόνισε ακόμα πως «σε ό,τι αφορά τους κινδύνους έκρηξης ενός εμφύλιου πολέμου, είναι σώφρον να καταστεί ακίνδυνος ο Μιλόσεβιτς και να του προσφερθεί άσυλο». Πρόσθεσε όμως ότι, από την άλλη πλευρά, ο Γιουγκοσλάβος πρόεδρος είναι ένας καταζητούμενος εγκληματίας πολέμου «και η διεθνής κοινότητα πρέπει να προσπαθήσει να εφαρμόσει τους κανόνες της».
