Εξήντα πέντε άνθρωποι ζητούν δικαίωση. Από την περασμένη Τρίτη το βράδυ, όταν το «Σάμινα» βυθιζόταν κάτω από τα φουρτουνιασμένα κύματα, εξήντα πέντε ψυχές στριφογυρίζουν ανήσυχα γύρω από το κουφάρι. 
 Μια ακόμη τραγωδία, η μεγαλύτερη των τελευταίων ετών, γυρεύει τους ενόχους αυτούς που την προκάλεσαν. 
 Για τους επιβάτες είναι το πλήρωμα που σχεδόν τους εγκατέλειψε μόνους αβοήθητους. 
 Για κάποιους από το πλήρωμα, ο υποπλοίαρχος που βρισκόταν στη γέφυρα. Μάλιστα κάποιος από τους διασωθέντες κατέθεσε ενόρκως πως λίγα μέτρα πριν από τη σύγκρουση ο αξιωματικός αυτός μιλούσε στο κινητό του τηλέφωνο. 
 Οι συνδικαλιστές των ναυτικών ενώσεων κατηγορούν την πλοιοκτήτρια εταιρεία πως
το οχηματαγωγό έπρεπε να είχε σταματήσει τα ταξίδια, ενώ καταγγέλλουν πως και ο νηογνώμονας «διενεργεί πλημμελείς ελέγχους και είναι υποχείριο των ισχυρών».
 Ο υπουργός Εμπορικής Ναυτιλίας Χρήστος Παπουτσής, τουλάχιστον από τη χθεσινή συνέντευξη Tύπου, δεν φαίνεται να ξεκαθαρίζει την κατάσταση και προπαντός δεν βρίσκει λόγο για τον οποίο έπρεπε να παραιτηθεί. Αντίθετα, παρ' ότι μιλά για εγκληματικά λάθη και χαρακτηρίζει ακατανόητο το ναυάγιο, κάνει λόγο για ευθύνες που θα αποδοθούν αν υπάρχουν. 
 Οταν του ζητήθηκε να κατονομάσει τους ενόχους παρέπεμψε στη δικαιοσύνη, ενώ στο θέμα της εξαίρεσης των ελληνικών πλοίων από την κοινοτική οδηγία (σ.σ.: το
είχε θέσει ο Αλέκος Αλαβάνος) αναφέρει πως ο ευρωβουλευτής μάλλον έχει πέσει θύμα παραπληροφόρησης.
 Και βέβαια, όπως σχεδόν σε κάθε τραγωδία έτσι και τώρα παρατηρείται προσπάθεια
συγκάλυψης γεγονότων. Αυτή τη φορά αφορά το ελικόπτερο διάσωσης Super Pumα (διαθέτουμε τέσσερα) που επρόκειτο να πετάξει λίγη ώρα μετά το ναυάγιο στην Πάρο. Η πολιτική ηγεσία του υπουργείου Ναυτιλίας καθώς και ο υφυπουργός Εθνικής Αμύνας υποστηρίζουν ότι το πλήρωμα δεν είχε ακόμη τελειώσει την εκπαίδευσή του και γι' αυτό δεν απογειώθηκε. Η πολεμική αεροπορία, αντίθετα, ότι οι πιλότοι ήταν σε θέση να πετάξουν. Τα ελικόπτερα αυτά (εκτός από ένα) τελικά «σηκώθηκαν» το επόμενο πρωί και συμμετείχαν σε αποστολές έρευνας και διάσωσης.
 Η κυβέρνηση προβληματίζεται για το όριο ηλικίας των πλοίων. Η Νέα Δημοκρατία ζητεί την κεφαλή επί πίνακι κάποιου από την κυβέρνηση. Κομμουνιστικό κόμμα και
Συνασπισμός αναζητούν ευθύνες για την κατάσταση της «Σάμινας» και των άλλων οχηματαγωγών, αλλά και για το πώς έγινε η επιχείρηση της διάσωσης. 
 Εξω από τα σύνορα, η Ελλάδα στα πρωτοσέλιδα και τις μικρές οθόνες Ευρώπης και Αμερικής, εκεί όπου η φωνή του υπουργού Εμπορικής Ναυτιλίας που κάνει λόγο για
δυσφήμηση δεν φτάνει. «Εβλεπαν ποδόσφαιρο», «Το πλοίο ήταν σάπιο», αναφέρουν. 
 Τι άλλο μένει; Πόνος ατέλειωτος γι' αυτούς που χάθηκαν. Αμέτρητη αγωνία για τους αγνοουμένους. Ευγνωμοσύνη για όλους αυτούς που έτρεξαν και βοήθησαν, όπως
και όσο μπορούσαν, τους ναυαγούς που πάλευαν ώρες με τη φουρτουνιασμένη θάλασσα. 
 Τέλος, μ' αυτό που όλοι έχουμε στη σκέψη μας από την Τρίτη το βράδυ. Κοινή η απαίτηση. Τη φορά αυτή να μην πνιγούν οι ευθύνες... 
