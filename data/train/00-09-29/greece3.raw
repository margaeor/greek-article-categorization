 Ηξεραν ότι δεν υπήρχε άλλη λύση. Θα έπεφταν στην παγωμένη θάλασσα. Σε κατάσταση
 Ακούγεται το σήμα κινδύνου και σε λίγα δευτερόλεπτα οι ναυτικοί με ζεστά ρούχα
και σωσίβια, όπως προβλέπεται, περιμένουν εντολές από τον καπετάνιο. «Εγκαταλείψατε το σκάφος», διατάζει. Ενας ναύτης πλησιάζει στην άκρη του καταστρώματος και τραβά με δύναμη το σχοινί. Πυκνοί καπνοί από τη μεγάλη φωτιά
απλώνονται αριστερά και δεξιά. Ακούγεται ένα μπαμ και μετά...
 Το «λάιφ ραφτ», το βαρελάκι, ανοίγει και από μέσα εκτινάσσεται ένας λαστιχένιος όγκος που βρίσκει χώρο και εξαπλώνεται. Δύο μπουκάλες διοχετεύουν διοξείδιο του άνθρακα στο εσωτερικό του και μέσα σε λίγα δευτερόλεπτα εμφανίζεται μπροστά τους μια βάρκα κλειστή που χωρά είκοσι άτομα. Με δυνατότητα να κλείνει ερμητικά και με λαβές για να γαντζώνονται σε αυτήν όσοι βρίσκονται απ' έξω. 
 «Πέρας γυμνασίου»-«αποκατάσταση γυμνασίου», φωνάζει ο εκπαιδευτής και το εικονικό πλήρωμα αρχίζει τις ερωτήσεις. Στη Δημόσια Σχολή Σωστικών και Πυροσβεστικών Μέσων Εμπορικού Ναυτικού όπου εκπαιδεύονται για να αντιμετωπίσουν έκτακτες καταστάσεις όλοι οι ναυτικοί, από τον πλοίαρχο μέχρι τον απλό ναύτη. Στον Ασπρόπυργο και στη Νέα Μηχανιώνα οι δύο αυτές σχολές με ειδικά εκπαιδευμένο και έμπειρο προσωπικό διδάσκουν στους ναυτικούς βασικά στοιχεία για την ατομική επιβίωση, την πρόληψη και την καταπολέμηση της φωτιάς, την παροχή πρώτων βοηθειών, την προσωπική ασφάλεια και τα κοινωνικά καθήκοντα, τη χρήση σωστικών σκαφών και λέμβων διάσωσης, τη χρήση ταχύπλοων λέμβων και εξειδικευμένες καταστάσεις σε περιπτώσεις φωτιάς και ατυχήματος. 
 «Υπάρχουν τέσσερις κύκλοι σπουδών», μας λέει ο Ευάγγελος Καλαμπαλίκης, αντιπλοίαρχος και διοικητής της Σχολής Σωστικών Ασπροπύργου. «Πριν βγάλει ναυτικό φυλλάδιο ο υποψήφιος ναυτικός, χρειάζεται να παρακολουθήσει το βασικό κύκλο μαθημάτων, και αργότερα, όταν συμπληρώσει περίπου ένα χρόνο θαλάσσιας υπηρεσίας για την άδεια του ναύτη ξανακάθεται στα θρανία παρακολουθώντας τον κύκλο των Σωστικών. Στη συνέχεια, όταν από ναύτης γίνει λοστρόμος και μετά αξιωματικός, θα πρέπει να εκπαιδευτεί σε προχωρημένα θέματα Σωστικών και πρώτων βοηθειών, αυτά που ο καπετάνιος παρακολουθεί από όταν είναι ανθυποπλοίαρχος». Ενας απλός ναύτης μαθαίνει όλα όσα επιβάλλουν οι διεθνείς κανονισμοί για εγκατάλειψη σκάφους, καθήκοντα πληρώματος, επιβίωση στη θάλασσα, βοήθεια από ελικόπτερο, χρήση ραδιοεξοπλισμού σωσίβιας λέμβου, αποστολή σημάτων ανάγκης κ.ά. Οι ναυτικοί μαθαίνουν να παίρνουν προφυλάξεις ασφαλείας για την καθαίρεση και ανακρέμαση της ταχυπλόου λέμβου διάσωσης, για την ανάκτηση ναυαγού από τη θάλασσα μέσα από θεωρητικές και πρακτικές ασκήσεις. 
 «Οι κύκλοι σπουδών είναι ανεξάρτητοι μεταξύ τους και συνεχόμενοι», προσθέτει ο
Χρήστος Αντωνόπουλος, διευθυντής της Σχολής Σωστικών Ασπροπύργου. «Οι καθηγητές που διδάσκουν είναι πλοίαρχοι και γιατροί. Η συνολική εκπαίδευση για
έναν ναύτη είναι περίπου εξήντα ώρες και αν θέλει να προχωρήσει άλλες πενήντα.
Ενας αξιωματικός πρέπει να καθήσει στα θρανία για πενήντα έξι ώρες, όπως προβλέπεται από τους διεθνείς κανονισμούς». Και οι δύο υποστηρίζουν ότι τα μαθήματα στη Σχολή είτε για διάσωση είτε για πρώτες βοήθειες είτε για εγκατάλειψη πλοίου γίνονται σε τεχνητές συνθήκες και όχι σε συνθήκες πραγματικού επεισοδίου. «Αλλο είναι να το αντιμετωπίσεις το συμβάν στο πέλαγος
και άλλο εδώ», προσθέτουν. Και οι δύο υποστηρίζουν ότι οι ώρες διδασκαλίας των
σωστικών είναι αρκετές αφού προβλέπονται συχνές «επαναλήψεις». «Κάθε επιβατηγό
οχηματαγωγό πρέπει να κάνει κάθε εβδομάδα γυμνάσια ετοιμότητας και να τα καταγράφει στο ημερολόγιο το οποίο ελέγχεται από το Λιμεναρχείο. Τα φορτηγά κάνουν ασκήσεις κάθε μήνα, αυτό προβλέπεται», προσθέτει ο Χρήστος Αντωνόπουλος.
 Στη Σχολή που διαθέτει καπνοθαλάμους, πισίνες ρίψης σκαφών αλλά και ναυτικών, αντλίες, ειδικούς χώρους για πρόκληση πυρκαγιάς, παρέχονται και πιο εξειδικευμένες γνώσεις για αντιμετώπιση τοξικολογικών κινδύνων, κακώσεων σπονδυλικής στήλης, αποστειρώσεων ακόμη και παροχής υπηρεσιών μέσω ασυρμάτων. 
