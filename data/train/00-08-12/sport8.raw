 Αν η απουσία των τριών μελών της Ελληνικής Ολυμπιακής Επιτροπής (Λάμπη Νικολάου, Γιάννη Παπαδογιαννάκη, Δημήτρη Διαθεσόπουλου) από την πρώτη συνεδρίαση της Οργανωτικής Επιτροπής των Ολυμπιακών Αγώνων του 2004 ήταν μια κίνηση αντίστασης ως προς τις τελευταίες εξελίξεις στην ηγεσία της εταιρείας, η μη προσέλευση του Κώστα Λιάσκα αποτελεί μυστήριο.
 Ο Λιάσκας είναι ένας από τους τέσσερις πιο στενούς συνεργάτες της Γιάννας Αγγελοπούλου. Επιβλήθηκε από την πρόεδρο, στην πενταμελή επιτροπή της εταιρείας, όπως οι Σπύρος Καπράλος (που ήταν και στο προηγούμενο συμβούλιο), Μάρτιν Σίμιτσεκ και Γιάννης Συνοδινός. Κι έπιασε δουλειά στον ίδιο χρόνο με τους υπολοίπους.
 Το περίεργο στην όλη υπόθεση είναι ότι ο Λιάσκας γνωρίζει πολύ καλά τις...αδυναμίες και τις απαιτήσεις της Αγγελοπούλου και θα έπρεπε να είναι τουλάχιστον τυπικός, ώστε να μην απουσίαζε από το πρώτο συμβούλιο της νέας διευρυμένης σύνθεσης της Οργανωτικής. Παράλληλα, ουδείς από την εταιρεία γνώριζε αν ο στενός συνεργάτης της προέδρου είχε κάποια τόσο σοβαρή απασχόληση, που τον ανάγκασε να απουσιάσει, με αποτέλεσμα όλες οι ενδείξεις να
οδηγούν στο συμπέρασμα ότι ο Λιάσκας είναι «δυσαρεστημένος»! 
 Κάποιες πληροφορίες φέρουν το μέλος της πενταμελούς ενοχλημένο, γιατί οι προτάσεις του ως προς τη χωροθέτηση του Ολυμπιακού Χωριού των Δημοσιογράφων δεν εισακούστηκαν. Οι ίδιοι κύκλοι ισχυρίζονται πως ο Κ. Λιάσκας ήταν υπέρμαχος της άποψης να κατασκευαστεί μόνον ένα Χωριό για τους δημοσιογράφους,
σε συγκεκριμένη περιοχή, στη Βούλα. Οι πρόσφατες ανακοινώσεις (λίγο προτού αναχωρήσει για τις θερινές διακοπές) του Θεόδωρου Πάγκαλου που έκαναν λόγο για
δύο ή τρεις περιοχές στις οποίες θα φιλοξενηθούν οι δημοσιογράφοι που θα καλύψουν τους Ολυμπιακούς Αγώνες το 2004, ουσιαστικά «άδειασαν» τις θερμές εισηγήσεις του Λιάσκα για το αντίθετο...
 Στο συμβούλιο δηλώθηκε ότι ο Λιάσκας εξουσιοδότησε την πρόεδρο για τις όποιες αποφάσεις. Ομως ανάλογες δηλώσεις... εκπροσώπησης έκαναν ο Γιάννης Σγουρός για
τον Γιάννη Παπαδογιαννάκη και ο Νίκος Φιλάρετος για τον Λάμπη Νικολάου! 
 Κεραυνούς εξαπέλυσε από την Ανδρο, όπου παραθερίζει, ο Δημήτρης Διαθεσόπουλος. Ο ένας από τους τρεις «αντάρτες» της Ελληνικής Ολυμπιακής Επιτροπής δήλωσε για την απουσία του, από το προχθεσινό συμβούλιο της Οργανωτικής Επιτροπής των Ολυμπιακών Αγώνων του 2004: «Δεν εξουσιοδότησα κανέναν να με εκπροσωπήσει στη συνεδρίαση, για έναν απλό λόγο. Δεν θα είμαι εγώ αυτός που θα νομιμοποιήσει όσα έχουν γίνει το τελευταίο τρίμηνο και για τα οποία δεν μας έχει ενημερώσει κανείς. Δεν θα νομιμοποιήσω εγώ δαπάνες πέντε δισεκατομμυρίων δραχμών. Εγώ δεν γίνομαι "γιες μαν" της Αγγελοπούλου! »
