 Ως γνωστόν, το τανγκό χρειάζεται δύο χορευτές. Η Ελλάδα και η Τουρκία ξεκίνησαν, εδώ και ένα χρόνο, μετά τους καταστροφικούς σεισμούς στην Τουρκία, να χορεύουν μαζί στους ήχους της ελληνουρκικής προσέγγισης, αλλά ακόμη απέχουν πολύ από ένα στοιχειώδη συγχρονισμό στις κινήσεις 
 Πριν από ένα χρόνο, οι υπουργοί Εξωτερικών των δύο χωρών βρήκαν την ευκαιρία, πάνω από τα ερείπια των σεισμών στην Τουρκία να κάνουν το πρώτο βήμα προσέγγισης. Οι σεισμοί ήταν η καλύτερη στην τραγικότητά της, αφορμή να κάνουν οι δύο κυβερνήσεις το μεγάλο βήμα της προσέγγισης, για το οποίο είχαν δεχθεί σοβαρές πιέσεις και από τις ΗΠA και από την Ε.Ε.
 Ενα χρόνο μετά, ο ίδιος υπουργός Εξωτερικών της Τουρκίας στον «απολογισμό του» ρίχνει λάδι στη φωτιά, προκαλώντας ευθέως την Αθήνα να επιστρέψει και αυτή στην παλαιά και γνώριμη οδό των φραστικών αντεγκλήσεων, υπαινιγμών, έμμεσων απειλών κ.λπ., ώστε να επιβεβαιωθεί το ρητό «ράβε-ξήλωνε, δουλειά να μη σου λείπει».
 Οχτώ μήνες μετά την απόφαση του Ελσίνκι και λίγες μόνον ημέρες πριν από την πρώτη «πρόβα τζενεράλε» για τον καθορισμό της εταιρικής σχέσης της Τουρκίας με την Ε.Ε., που θα συζητηθεί στο τέλος Αυγούστου στο Εβιάν της Γαλλίας, τα πράγματα αρχίζουν να ξεκαθαρίζουν: 
 Για την Ελλάδα, η απόφασή της «ν' ανάψει» στο Eλσίνκι το πράσινο φως στην υποψηφιότητα της Τουρκίας για την Eυρώπη, ήταν απόφαση στρατηγικής σημασίας για τη χώρα. Η πολιτική πολλών δεκαετιών, να αποτρέπει η Ελλάδα την προσέγγιση της Τουρκίας με την Ευρώπη, να προβάλλει πολλαπλά εμπόδια ως μέτρο πίεσης προς την Αγκυρα για τα ελληνοτουρκικά και το Κυπριακό, έδωσε τη θέση της σε μια νέα στρατηγική, που επιτρέπει στην Τουρκία την προσέγγιση με την Ευρώπη, καθιστώντας και τα ελληνοτουρκικά και το Κυπριακό μέρος των ευρωτουρκικών προβλημάτων.
 Η απόφαση του Ελσίνκι αυτό ακριβώς περιγράφει στο γενικό πλαίσιο, αλλά παραμένει εξόχως ασαφής ως προς την υλοποίησή της, όπως ακριβώς συμβαίνει και με όλες ανεξαιρέτως τις αποφάσεις της E.Ε., ώστε να χωρούν οι μεμονωμένες απόψεις και ερμηνείες όλων, στο όνομα της ενότητας και λειτουργίας της.
 Οχτώ μήνες μετά την υπογραφή της Απόφασης του Ελσίνκι και καθώς πλησιάζει γοργά ο καθορισμός της εταιρικής σχέσης της Τουρκίας, (στην ουσία η δεσμευτική καταγραφή των υποχρεώσεων της Τουρκίας απέναντι στην Ε.Ε.), η ελληνική κυβέρνηση παραμένει ακόμη στο γενικό πλαίσιο του Ελσίνκι και δεν έχει εξειδικεύσει, παρουσιάσει και εξηγήσει, τους όρους, τους τρόπους, τους μηχανισμούς και τις προϋποθέσεις που θέτει η Αθήνα, στην Αγκυρα για τη διευθέτηση των ελληνοτουρκικών διαφορών προκειμένου να καθοριστεί η ευρωτουρκική σχέση.
 Για την Τουρκία, η απόφαση του Ελσίνκι και η γενικότερη ελληνοτουρκική ύφεση αποδεικνύεται ότι δεν είναι παρά ένας ακόμη τακτικός ελιγμός της Αγκυρας στην ήδη γνωστή πολιτική της. Μέχρι στιγμής η τουρκική κυβέρνηση δεν έχει υποστεί καμία ουσιαστική πίεση, πέραν των φραστικών, από την πλευρά της Ε.E. και θέλει να ελπίζει ότι και οι δυσκολίες της εταιρικής σχέσης της με την Ε.E. θα υπερπηδηθούν χωρίς μεγάλες απώλειες στα ελληνοτουρκικά και στο Kυπριακό.
 Το πρόσφατο άρθρο του κ. Τζεμ σε ιταλική εφημερίδα, αποδεικνύει για μια ακόμη φορά ότι η Τουρκία εξακολουθεί να χρησιμοποιεί την ελληνοτουρκικη ύφεση, μόνον ως μέσον ελιγμού της όταν φοβάται τι θα βρεθεί μπροστά στα δύσκολα.
 Η Αγκυρα επιθυμεί να κατοχυρώσει την εταιρική σχέση της με την Ε.E., προκειμένου να αποκομίσει τα μεγαλύτερα οφέλη, (κυρίως χρηματοπιστωτικά), με το ελάχιστο κόστος, (πολιτικές μεταρρυθμίσεις, επίλυση διαφορών με την Ελλάδα, Κυπριακό).
 Δεν έχει λοιπόν παρά να οξύνει (όπως τον παλιό καλό καιρό), τις φραστικές σχέσεις της με την Αθήνα, ευελπιστώντας, (σωστά μέχρι τώρα), ότι η υπερ-ευαίσθητη Αθήνα θα αντιδράσει και αυτή δεόντως. Η συνταγή της όξυνσης είναι καλά μελετημένη, όπως και η αντίδραση των εταίρων, που κάθε άλλο παρά επιθυμούν να βρεθούν στο επίκεντρο ενός νέου και επικίνδυνου ελληνοτουρκικού μαλλιοτραβήγματος...
 Ο κ. Τζεμ αυτή τη φορά στόχευσε και πάλι στη μουσουλμανική μειονότητα, γνωρίζοντας ότι θα εκνευριστεί η Αθήνα, αφήνοντας παράλληλα να εννοηθεί ότι αν η Αθήνα αρνηθεί τον πολιτικό διάλογο, το... πεδίο του Αιγαίου παραμένει ανοιχτό για νέες λαμπρές δοκιμές...
 Η Αγκυρα ακόμη, γνωρίζοντας ή αφήνοντας να εννοηθεί ότι το επόμενο μεγάλο πεδίο αναμέτρησης στον ευρωτουρκικό στίβο θα είναι η ένταξη της Κύπρου στην Ε.E., φροντίζει από τώρα διά των επαναλήψεων να προβάλει τη γνωστή θέση των δύο κρατών και της χαλαρής Συνομοσπονδίας της.
 Kαι εδώ στοχεύει σωστά η Αγκυρα, ευελπιστώντας ότι το «αρραγές μέτωπο» Αθήνας-Λευκωσίας μπορεί να σπάσει σε πολλά σημεία με αποτέλεσμα την ελληνική συμπεριφορά της «αναθεώρησης των θέσεων» που αποτελούν αναθεώρηση των προηγουμένων κ.ο.κ.
 Η αρνητική τροπή που παίρνει αυτή τη στιγμή η ελληνοτουρκική ύφεση προβλημάτισαν δεόντως και τον πρωθυπουργό και τον υπουργό Εξωτερικών στην καλοκαιρινή συνάντησή τους στην Ελούντα. Η κυβέρνηση δεν επιθυμεί την αύξηση της φραστικής, έστω, αντιπολίτευσης στην πολιτική της, τη στιγμή μάλιστα που η ίδια δεν έχει να παρουσιάσει συγκεκριμένη πολιτική διεξόδου από την υποβόσκουσα κρίση 
 Η Αθήνα επί της ουσίας δεν έχει ακόμη επεξεργαστεί συγκεκριμένο πρόγραμμα και σχέδιο για την εταιρική σχέση της Τουρκίας και πολύ περισσότερο δεν έχει ανοίξει τον εσωτερικό προβληματισμό της για το πώς θα συζητήσει με την Αγκυρα για τη διευθέτηση των διμερών διαφορών, χωρίς να ανοίξει διάλογο εφ' όλης της ύλης και χωρίς να απομακρυνθεί από τη θέση της για το διεθνές Δικαστήριο της Χάγης.
 Στην πραγματικότητα, η κυβέρνηση και το υπουργείο Εξωτερικών είναι ακόμη δέσμιοι της πάγιας αντίληψης, κατόρθωμα και αυτό εν πολλοίς της πρακτικής της Αγκυρας απέναντι στην Αθήνα- ότι κάθε συζήτηση με αυτήν οδηγεί με μαθηματική ακρίβεια σε υποχωρήσεις και ξεπουλήματα εθνικών συμφερόντων. Αυτή η παγιωμένη πλέον αντίληψη επιδρά πολλαπλώς με αρνητικό πρόσημο στην ελληνική εξωτερική πολιτική: Επιτρέπει στην Αγκυρα να συνεχίζει την προκλητική πολιτική της και κυρίως αποτελεί μια «ιερή» δικαιολογία για κυβέρνηση και αντιπολίτευση να μη βγουν ποτέ από το άκαρπο, «αλλα σίγουρο» για την πολιτική καριέρα τέλμα τού «δεν διεκδικούμε και δεν παραχωρούμε τίποτα».
