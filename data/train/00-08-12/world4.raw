Οι γυναίκες κυβερνούν  στο κυβερνοσέξ Η βιομηχανία του ηλεκτρονικού σεξ περνάει δυναμικά στα χέρια των γυναικών. Οι παραδοσιακές πορνό επιχειρήσεις ήταν ένα ακόμα προπύργιο ανδροκρατίας. Είναι πασίγνωστη η εικόνα πρότυπο του άνδρα προστάτη και εκμεταλλευτή των γυναικών που δούλευαν στην πορνοβιομηχανία, είτε αυτή ήταν έντυπη είτε κινηματογραφική είτε σόου μπίζνες είτε, τέλος, η παλιά καλή «φυσική» επαφή. Το Ιντερνετ, όμως, και το ηλεκτρονικό εμπόριο επέφεραν θεαματικές αλλαγές. Περισσότερες από το 50% των πορνογραφικών ιστοσελίδων είναι πλέον στα χέρια των γυναικών. Μια νέα μορφή φεμινισμού αναδεικνύεται μέσα από την κατάκτηση του πορνό κυβερνοχώρου. Οι γυναίκες πλέον εργάζονται για λογαριασμό τους, απαλλαγμένες από την ανδρική «φυσική» και οικονομική καταπίεση. Διευθύνουν και διοικούν τις δικές τους επιχειρήσεις και, μάλιστα, με μεγάλη επιτυχία.  Εκμεταλλεύονται την ανωνυμία του Διαδικτύου και το ευέλικτο εργασιακό ωράριο που προσφέρει η διατήρηση και η ανάπτυξη μιας εμπορικής ιστοσελίδας, και είναι ελεύθερες να ζήσουν παράλληλα μια κανονική και ακίνδυνη ζωή, να κάνουν παιδιά και να τα μεγαλώσουν. Επίσης, απολαμβάνουν σημαντικότατη αύξηση στα εισοδήματά τους. Ας σημειωθεί ότι ο ετήσιος τζίρος του ηλεκτρονικού εμπορίου του σεξ ξεπερνά το 1 δισ. δολάρια. Η δρ Κιμπέρλιαν Πόντλακ, πρώην δικηγόρος - ποινικολόγος και τώρα ψυχολόγος του Ινστιτούτου Μπράιαντ στο Νιου Τζέρσεϊ, διεξήγαγε μια έρευνα η οποία ανακοινώθηκε στο ετήσιο συνέδριο της Αμερικανικής Ψυχολογικής Εταιρείας. Ηρθε σε επαφή με πολλές από αυτές τις γυναίκες μέσω των φακέλων τους στην αστυνομία και στο τμήμα ηθών, από τις παλαιότερες δραστηριότητές τους. Σύμφωνα με την Πόντλας, «το τελικό συμπέρασμα είναι ότι πρόκειται για πραγματική απελευθέρωση των γυναικών που δουλεύουν στη βιομηχανία του σεξ. Το Διαδίκτυο αποτελεί έναν ισοσταθμιστικό παράγοντα ανάμεσα στα δύο φύλα. Ενας λόγος γι' αυτό είναι το χαμηλό κόστος μιας διαδικτυακής επιχείρησης, καθώς και η ανωνυμία που το Διαδίκτυο εξασφαλίζει.» Στο παρελθόν, το πορνό στο Διαδίκτυο είχε κατηγορηθεί ότι οδηγεί σε έξαρση της φυσικής βίας κατά των γυναικών και στην αύξηση των κρουσμάτων κακοποίησής τους. Αντίθετα, η δρ Πόντλακ πιστεύει ότι το κυβερνοπορνό, το οποίο ελέγχεται από γυναίκες, ακυρώνει τις αρνητικές σεξουαλικές φαντασιώσεις και αυξάνει τη δύναμη των γυναικών. Δηλώνει ακόμη η δρ Πόντλακ: «Η πορνογραφία ήταν ανδρικό εργαλείο, εμπορευματοποιούσε τις γυναίκες και τις υποβίβαζε σε "αντικείμενα". Ακόμη και το Διαδίκτυο δημιουργήθηκε από άνδρες. Τώρα, όμως, με αυτό το εργαλείο να περνά στα χέρια των γυναικών, ο πύργος του άνδρα αφέντη καταρρέει. Ως επιχειρηματίες του Διαδικτύου, οι γυναίκες μπορούν πλέον να είναι αφεντικά στο ίδιο τους το σπίτι».
