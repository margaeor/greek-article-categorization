 Ηταν καλύτερη η επόμενη μέρα για τους ανθρώπους του ΠΑΟΚ κι άλλαξε τελείως την κακή ψυχολογία που είχε δημιουργηθεί στον πρώτο αγώνα κυπέλλου με τον Ατρόμητο. Είδαν τον Καμπς, είδαν τον Εγκωμίτη κι είδαν μια ομάδα που και γρήγορα μπορεί να παίζει και στο γκολ να φτάνει με ευκολία. Κι όλα αυτά στον τομέα των εντυπώσεων, γιατί στην ουσία ο Μπάγεβιτς είχε μετρήσει την ομάδα του με τα τεστ της Αυστρίας.
 Δεν ήταν η μεγάλης δυναμικότητας ομάδα οι Αμπελόκηποι, όπως δεν ήταν και του Ατρόμητου, αλλά αυτό λέει πολύ λίγα σε σχέση με τον τρόπο που αναπτύχθηκε ο ΠΑΟΚ, ιδιαίτερα στο α' ημίχρονο. Η έκταση του σκορ, για τον Μπάγεβιτς, δεν είναι το κυρίαρχο στοιχείο. Τον ενδιαφέρει ο βαθμός αποτελεσματικότητας της ομάδας, αλλά εκείνο που τον απασχολεί είναι ο τρόπος κίνησης της ομάδας του, η δυνατότητα να δημιουργεί φάσεις και να αμύνεται με επιτυχία. Και στο τρίπτυχο αυτό ο Μπάγεβιτς είδε ορισμένα πράγματα να πηγαίνουν καλά, όπως είχε φανεί και στην Αυστρία.
 Η συνέχεια για τον ΠΑΟΚ «λέει» Καβάλα. Κι είναι ένα εκτός έδρας παιγνίδι. Εκείνο που ζητεί ο Μπάγεβιτς είναι να μην υπάρχουν σπαμπανεβάσματα της ομάδας στους εντός και εκτός έδρας αγώνες. Κι αυτό θα επιδιώξει να το αποδείξει στο συγκεκριμένο παιγνίδι. Απουσίες θα 'χει, με πρώτη αυτή του Tετράτζε κι ίσως και του Καφέ. Θα 'χει όμως όπλο το άλλο υλικό στη διάθεσή του, ακόμη και τον Ουντέζε, ο οποίος δεν έπαιξε με τους Αμπελόκηπους, γιατί είχε υποστεί δηλητηρίαση.
 Η μετά την Καβάλα κατάσταση απασχολεί τον Μπάγεβιτς, αφού δεν θα έχει τρεις Ελληνες διεθνείς, τον Tετράτζε, και υπάρχει κι η εκκρεμότητα με τον Ουντέζε που δεν αντιμετωπίσθηκε ακόμη. Τους ήθελε όλους τους παίκτες στη διάθεσή του αυτόν τον καιρό ο προπονητής του ΠΑΟΚ, αλλά οι υποχρεώσεις στις εθνικές τού στερούν αυτή τη δυνατότητα.
