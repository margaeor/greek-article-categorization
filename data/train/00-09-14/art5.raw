«Δεν είμαι ποιητής, όμως, όταν οι στίχοι άρχισαν να σφυροκοπούν το μυαλό μου, ένιωσα πόσο οι λέξεις μπορεί να ντυθούν στο αίμα, πόσο μπορεί να με λυτρώσουν...», είναι τα λόγια του Μίκη Θεοδωράκη που αναγράφονται στην πρώτη σελίδα του βιβλίου του «Να μαγευτώ και να μεθύσω» (εκδ. Λιβάνη) που μόλις κυκλοφόρησε. Το βιβλίο, που έχει επιμεληθεί η ποιήτρια Ιουλίτα Ηλιοπούλου, αποτελεί μια απεικόνιση της δημιουργικής φαντασίας του συνθέτη, μια ευαίσθητη ποιητική απόληξη της καλλιτεχνικής του φυσιογνωμίας. Τα ποιήματά του συγκεράζουν το λόγο με τη μουσική, παραπέμπουν στη δημοτική-λαϊκή στιχουργία, είναι εξοικιωμένα μα και τέμνονται με τη σύγχρονη ιστορία, την τέχνη, την προσωπική περιπέτεια. 
 «Ο Θεοδωράκης ξέρει ν' ανασύρει απ' την κάθε στιγμή έναν χρόνο απόλυτο, όλο δικό του, κι ας του τον κλέβουν οι εκάστοτε εξουσίες, κι ας τον τεμαχίζει η γύρω πραγματικότητα -αυτός μπορεί να τον αποκαθιστά αυτούσιο μέσα στον νου του, να τον ακεραιώνει μέσα στο δυνατό κόκκινο χρώμα που έχουν τα γεράνια στη γλάστρα του», γράφει η ανθολόγος- επιμελήτρια στο εισαγωγικό της σημείωμα, στο
οποίο επισημαίνεται η ιδιαιτερότητα εκείνης της μοναχικής στιγμής που ο δημιουργός αφήνει τις παρτιτούρες κατά μέρος και διατυπώνει τη σκέψη του με τον ποιητικό λόγο.
 Η πολυτελής έκδοση «Να μαγευτώ και να μεθύσω» περιλαμβάνει τις εξής θεματικές ενότητες, με βάση χρονική: α) «Στην άκρη του καιρού», ποιήματα που αναφέρονται
στη φύση και τη μοναξιά, β) «Πού μ' έδεσες για πάντα», ερωτικά ποιήματα, γ) «Καβαλάρης τ' ουρανού», ποιήματα αναφορικά με την Ελλάδα, δ) «Κύμα είμαι και ξεσπώ», ποιήματα της εξορίας και της επανάστασης, ε) «Κρυφά μιλούνε τα βουνά»,
ποιήματα της δικτατορικής περιόδου και στ) «Ημερος σαν τον θάνατο», θρηνητικά τραγούδια. Το αυτοτελές έργο «Χαιρετισμοί» προτάσσεται των θεματικών ενοτήτων,
 Τέλος, μια ευχάριστη έκπληξη αποτελεί το συνοδευτικό cd, στο οποίο ο Μίκης Θεοδωράκης διαβάζει τους «Χαιρετισμούς» και τη «Νεκρή Εποχή» με μουσική υπόκρουση από το πρώτο κι επίσης από τη Ραψωδία για βιολοντσέλο και ορχήστρα. 
