«Διαζύγιο» από το ΧΑΑ... με το νόμο παίρνουν τα μέλη της κυβέρνησης, καθώς και
οι γενικοί και ειδικοί γραμματείς των υπουργείων. Σύμφωνα με το σχέδιο νόμου για το Χρηματιστήριο, που κατέθεσε χθες στη Βουλή ο υπουργός Εθνικής Οικονομίας και Οικονομικών Γ. Παπαντωνίου, η διενέργεια χρηματιστηριακών συναλλαγών θα απαγορεύεται για τους παραπάνω. Μάλιστα τα μέλη της κυβέρνησης και οι γραμματείς των υπουργείων θα πρέπει να γνωστοποιήσουν στον πρόεδρο της Επιτροπής Κεφαλαιαγοράς τους αριθμούς λογαριασμών που διαθέτουν στο Σύστημα Αϋλων Τίτλων (ΣΑΤ), για να επιβεβαιωθεί η «αποχή» τους από το ΧΑΑ. Αντίθετα, θα έχουν τη δυνατότητα να επενδύουν εμμέσως στην κεφαλαιαγορά, μέσω των ειδικών αμοιβαίων κεφαλαίων που λειτουργούν στην ελληνική αγορά, καθώς -όπως αναφέρεται στο σχέδιο νόμου- οι τοποθετήσεις σε αυτά δεν εμπίπτουν στην παραπάνω απαγόρευση. 
 Με το ίδιο σχέδιο νόμου, απλουστεύονται και επιταχύνονται οι διαδικασίες που θα ακολουθούνται στο εξής σε αποκρατικοποιήσεις δημοσίων επιχειρήσεων, και αναλαμβάνει πρωταγωνιστικό ρόλο ο υπουργός Εθνικής Οικονομίας Γ. Παπαντωνίου. Η Διυπουργική Επιτροπή Αποκρατικοποήσεων αποκτά πλέον ευρύτερες αρμοδιότητες, ενώ την προεδρία της Επιτροπής δεν θα έχει ο καθ' ύλην αρμόδιος υπουργός (σ.σ.
για παράδειγμα στην περίπτωση των ΕΛΤΑ προήδρευε ο υπουργός Μεταφορών), αλλά μονίμως ο υπουργός Εθνικής Οικονομίας.
 Συγκεκριμένα, η Διυπουργική Επιτροπή Αποκρατικοποιήσεων θα είναι πλέον αρμόδια
να καθορίζει τους όρους και τις διαδικασίες ιδιωτικοποίησης μιας εταιρείας που
η ίδια η επιτροπή θα αποφασίζει. Eπίσης θα καθορίζει σε συνεργασία με το χρηματοοικονομικό σύμβουλο τους όρους του διεθνούς διαγωνισμού για την αποκρατικοποίηση της επιχείρησης.
 Καινοτομία των νέων διατάξεων, η θέσπιση πρόσθετων κριτηρίων για την κατακύρωση του διαγωνισμού πώλησης. Βασικό στοιχείο θα παραμείνει το τίμημα, αλλά θα λαμβάνεται υπόψη και το επιχειρησιακό σχέδιο του υποψήφιου αγοραστή, το επενδυτικό σχέδιο και η διατήρηση ή δημιουργία νέων θέσεων απασχόλησης. 
 Επιπλέον, στην ίδια ενότητα του σχεδίου νόμου περιλαμβάνονται ειδικές διατάξεις για τη μερική ιδιωτικοποίηση της ΕΑΒ και τη μετοχοποίηση της ΑΤΕ, οι
οποίες αναμένεται να έχουν ολοκληρωθεί μέχρι το τέλος του έτους. Επίσης καθορίζονται οι αρμοδιότητες και ο τρόπος λειτουργίας του Γραφείου Αποκρατικοποιήσεων, το οποίο θα λειτουργεί στο υπουργείο Εθνικής Οικονομίας. 
 Στην πρώτη ενότητα του νομοσχεδίου θεσμοθετείται για πρώτη φορά στη χώρα μας η
δυνατότητα δανεισμού των επενδυτών από τις χρηματιστηριακές εταιρείες (margin account). Η πρακτική αυτή εμφαρμόζεται ήδη στις περισσότερες χώρες του ΟΟΣΑ και της Ε.Ε., και η κυβέρνηση αναμένει ότι με τον τρόπο αυτό θα ενισχυθεί η ρευστότητα της αγοράς. Στην ίδια ενότητα, επίσης, θεσπίζονται μέτρα για την εισαγωγή του Ειδικού Διαπραγματευτή στην ελληνική κεφαλαιαγορά, ο οποίος θα συμβάλει στην καλύτερη λειτουργία της αγοράς και στην εξομάλυνση των διακυμάνσεων των τιμών μετοχών υψηλής κεφαλαιοποίησης. 
 Τέλος, παρέχεται η δυνατότητα εισαγωγής των χρηματιστηριακών εταιρειών στο ΧΑΑ. Με την εισαγωγή τους στο ΧΑΑ, οι χρηματιστηριακές εταιρείες θα έχουν τη δυνατότητα να ενισχύσουν την κεφαλαιακή τους θέση, γεγονός που θα τους επιτρέψει να βελτιώσουν τη λειτουργία τους στο νέο παγκοσμιοποιημένο περιβάλλον. 
 Η δεύτερη ενότητα αφορά τη σύσταση και εισαγωγή στο ΧΑΑ ειδικών επενδυτικών εταιρειών με αποκλειστικό σκοπό τις επενδύσεις στην ποντοπόρο ναυτιλία. Οι ρυθμίσεις αυτές έχουν θεσμικό χαρακτήρα και δίνουν τη δυνατότητα διασύνδεσης της ελληνικής ναυτιλίας με το ελληνικό Xρηματιστήριο. 
