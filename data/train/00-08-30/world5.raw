 Την «ιδιαιτερότητα» της γαλλικής διπλωματίας και τη γαλλική οπτική στα διεθνή θέματα, ως αντίβαρο στην αμερικανική μονοκρατορία, υπερασπίστηκαν και προέβαλαν ο Γάλλος πρόεδρος Ζακ Σιράκ και ο υπουργός Εξωτερικών Ιμπέρ Βεντρίν,
κατά την 8η σύνοδο των Γάλλων πρεσβευτών, που έγινε στο Παρίσι.
 «Η Γαλλία δεν έχει εγκαταλείψει τη δική της άποψη για την οργάνωση του κόσμου,
άσχετα αν αυτό αρέσει σε κάποιους ή όχι», δήλωσε ο Βεντρίν μπροστά στους 178 πρεσβευτές που συγκεντρώθηκαν στο Παρίσι.
 Ιδιαίτερη έμφαση έδωσε στη στάση των ΗΠΑ, τονίζοντας ότι «πρέπει να προσέξουμε
την ανάδυση» μιας νέας στάσης στην Ουάσιγκτον, «που προκύπτει μηχανικά από την
κατάσταση της υπερδύναμης. Θέτει σε αμφισβήτηση ακόμη και την ίδια την ιδέα ότι οι ΗΠΑ πρέπει να διαπραγματεύονται με τους άλλους, αντιπάλους ή συμμάχους».
 «Πρέπει να γνωρίζουμε να λέμε ναι ή όχι, να συνεργαζόμαστε ή να αντιστεκόμαστε
ανάλογα με την περίπτωση, χωρίς να σταματήσουμε να κάνουμε διάλογο. Ναι, όταν οι ΗΠΑ αναμιγνύονται σε μια πραγματική επίλυση κρίσεων. Οχι, όταν η στάση τους
εμπνέει αποφάσεις που δεν συμβαδίζουν με τα οικονομικά ή στρατηγικά συμφέροντά
μας, δεν είναι ευνοϊκές για τις πολιτικές φιλοδοξίες μας για την Ευρώπη ή όταν
δεν προάγουν μια πολύπλευρη προσέγγιση των παγκόσμιων προβλημάτων», πρόσθεσε.
 Αναφερόμενος στην Ευρωπαϊκή Ενωση, ο Βεντρίν μίλησε για το θέμα του «Ευρωπαϊκού Συντάγματος» που έθεσε ο Γάλλος πρόεδρος Ζακ Σιράκ, διευκρινίζοντας ότι «αν μιλάμε στην κυριολεξία, δεν μπορεί να υπάρξει ένα Σύνταγμα παρά μόνο στο όνομα ενός κυρίαρχου λαού για να οργανώσει ένα κράτος. Θα πρόκειται λοιπόν για ένα νέο σύμφωνο ανάμεσα στις χώρες-μέλη, το οποίο θα προσδιορίζει τις συνταγματικές ρυθμίσεις», είπε, προσθέτοντας ότι η σχετική συζήτηση πρέπει να αρχίσει από τη σύνοδο κορυφής της Νίκαιας, με το τέλος της γαλλικής προεδρίας, ή αμέσως μετά.
 «Η Ευρώπη τού αύριο δεν θα είναι ακριβώς η ίδια μετά τη Νίκαια. Αν δεν προκύψει στη Νίκαια μια νέα συνθήκη, θα είναι αναπόφευκτη, ακόμη και επιθυμητή
μια αντίδραση, ένα ποιοτικό άλμα, μια τομή. Αντιθέτως, αν στη Νίκαια καταλήξουμε σε μια καλή συνθήκη, η ευρωπαϊκή περιπέτεια θα μπορέσει να συνεχιστεί στη βάση ανανεωμένων και ενισχυμένων θεσμών», είπε για το ίδιο θέμα
ο αρμόδιος για ευρωπαϊκά θέματα, υπουργός Πιερ Μοσκοβιτσί.
