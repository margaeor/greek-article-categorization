 «Σύμφωνα με τις ενδείξεις που έχω, το ντόπινγκ έχει μπει στο ελληνικό ποδόσφαιρο»! Και δεύτερη «ρουκέτα» -ύστερα από αυτήν που εκτόξευσε ο πρόεδρος της Παναχαϊκής Αρης Λουκόπουλος, αποκαλύπτοντας ότι οι μισές ομάδες έχουν ξεκινήσει ενέσεις- «χτύπησε» το ελληνικό ποδόσφαιρο.
 Χθες ήταν η σειρά του προέδρου της υγειονομικής Επιτροπής της ΕΠΑΕ και γιατρού της Εθνικής ομάδας, Σταύρου Χάντζου, να μιλήσει για τη φαρμακοδιέγερση των ποδοσφαιριστών επιβεβαιώνοντας ότι το πρωτάθλημα είναι... ντοπέ! 
 «Το ποδόσφαιρο όπως και το μπάσκετ δεν είναι ακόμη στίβος ούτε άρση βαρών», υποστήριξε μιλώντας στο κρατικό ραδιόφωνο ο κ. Χάντζος, ο οποίος περιμένει την παρέμβαση των εισαγγελικών αρχών: «Υπάρχουν όμως εδώ και καιρό καταγγελίες για χρήση ενέσεων στο ποδόσφαιρο. Τι περιμένουν οι εισαγγελικές αρχές για να επέμβουν; Να εξοντωθούν μήπως οι ποδοσφαιριστές; Εχουμε χρέος να προστατεύσουμε το ποδόσφαιρο, και γι' αυτό θα ενεργοποιηθεί η ΕΠΑΕ».
 Ο επιστημονικός συνεργάτης της ΕΠΟ αναφέρθηκε και στην... πληγή των ενέσεων σιδήρου: «Πέρυσι μας έλεγαν ότι γίνονται στους ποδοσφαιριστές ενέσεις σιδήρου, ενώ και ένας πρωτοετής της Iατρικής ξέρει ότι δεν γίνονται υποδορίως ενέσεις για σίδηρο. Φέτος υποστηρίζουν ότι κάνουν ενέσεις προβιταμίνης Α στην κοιλιακή χώρα και βιταμίνης Α στο χέρι. Δεν γνωρίζω όμως να υπάρχει καμία ενέσιμη μορφή για προβιταμίνη Α και βιταμίνη Α. Νιώθω, λοιπόν, άσχημα γιατί κάποιοι μας παραμυθιάζουν, ενώ πλουτίζουν».
 Η ΕΠΑΕ αποφάσισε να καθιερώσει το τεστ αίματος στους ποδοσφαιριστές, αλλά ο κ. Χάντζος δεν είναι ιδιαίτερα αισιόδοξος για την πάταξη του φαινομένου: «Οτι κάτι θα γίνει είναι σίγουρο. Θα περιοριστεί το κακό, αλλά το τεστ αίματος θα συναντήσει δυσκολίες όσον αφορά την ερυθροποιητίνη, γιατί πρέπει να υπάρχει συνδυασμός αιματολογικού ελέγχου με ελέγχους ούρων. Γενικά, πάντως, το ντόπινγκ θα συνεχίσει να υπάρχει, επειδή έτσι θέλουν τα μεγάλα συμφέροντα...».
 Μόνο τυχαία δεν ήταν η χρονική στιγμή που οι κ. Λουκόπουλος και Χάντζος «πέταξαν» τη ρουκέτα για το... ντοπέ πρωτάθλημα. Η διοίκηση της διοργανώτριας αρχής θα καταβάλει προσπάθειες για την αντιμετώπιση της φαρμακοδιέργεσης και ο πρόεδρος της Παναχαϊκής (επιλέγοντας μάλιστα το βήμα της γενικής συνέλευσης των ΠΑΕ) θέλησε να προειδοποιήσει, εμμέσως πλην σαφώς, τους παράγοντες ότι πρέπει να σταματήσουν να ντοπάρουν τους ποδοσφαιριστές τους.
 Ονόματα βέβαια δεν είπε, αλλά ο κ. Λουκόπουλος χτύπησε το «καμπανάκι» πριν από την έναρξη του πρωταθλήματος για να μην πάρει ανεξέλεγκτες διαστάσεις η νέα «αρρώστια» του ελληνικού ποδοσφαίρου...
 Με το θέμα του ντόπινγκ θα ασχοληθεί σήμερα το συμβούλιο της ΕΠΟ. Ο αντιπρόεδρος της ομοσπονδίας, Βίκτωρας Μητρόπουλος, θα εισηγηθεί να επικυρωθεί η απόφαση της ΕΠΑΕ, με την οποία ανοίγει ο δρόμος για να γίνεται τεστ αίματος στους ποδοσφαιριστές.
 Σύμφωνα με πληροφορίες ο κ. Μητρόπουλος θα εισηγηθεί, επίσης, στην ΕΠΟ να τιμωρούνται έως και με έξι μήνες αποκλεισμό από κάθε επίσημο και φιλικό παιχνίδι της ομάδας τους οι ποδοσφαιριστές που θα αρνηθούν να υποβληθούν σε αιματολογικό έλεγχο. Ποινές θα επιβάλλονται και στις ΠΑΕ που, εφόσον αποδειχθεί, υποχρεώνουν τους ποδοσφαιριστές τους να κάνουν ενέσεις...
