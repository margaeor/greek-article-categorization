Μπορεί η θέρμη για ό,τι αφορούσε κυρίως πέρυσι τα της ελληνοτουρκικής προσέγγισης να έχει ελαφρώς υποχωρήσει, η ιδέα ωστόσο διατηρείται στο μουσικό πεδίο, με εξαιρετικά και συγκινητικά αποτελέσματα.
 Μια τέτοια περίπτωση είναι και οι δύο συναυλίες που αποφάσισαν να δώσουν από κοινού στη Θεσσαλονίκη και την Αθήνα, η Γλυκερία και ο τουρκοαιγυπτιακής καταγωγής, διεθνώς γνωστός παραδοσιακός μουσικός, δεξιοτέχνης του νέι -και όχι
μόνον- Ομάρ Φαρούκ Τεκμπιλέκ, που πρόσφατα είχε συνεργαστεί και με το ελληνικό
συγκρότημα των «Ιασις». Η συναυλία στη Θεσσαλονίκη δόθηκε ήδη με εξαιρετική επιτυχία. Αυτή της Αθήνας έπεται: θα πραγματοποιηθεί αύριο στις 9.30 μ.μ. στο Θέατρο Βράχων Μελίνα Μερκούρη.
 Το πρόγραμμα της συναυλίας περιλαμβάνει μουσική και τραγούδια από το προσωπικό
ρεπερτόριο καθενός εκ των δύο καλλιτεχνών (έντεχνα και λαϊκά τραγούδια για τη Γλυκερία, παραδοσιακούς ανατολίτικους ήχους για τον Τεκμπιλέκ). Και οι δύο μαζί θα βρεθούν επί σκηνής, ερμηνεύοντας στα ελληνικά και τα τουρκικά ένα τραγούδι του Ζιλφί Λιβανελί, αλλά και το περίφημο τραγούδι των Καλδάρα-Πυθαγόρα «Μες στου Βοσπόρου τα στενά», μόνο στα ελληνικά.
 «Θα ενώσουμε τις φωνές μας σε ένα μήνυμα αγάπης και φιλίας», είπε χθες η Γλυκερία, ευτυχής για τη σημαντική σύμπραξή της με τον «πολυτάλαντο καλλιτέχνη». Αλλωστε «πάντα η μουσική ενώνει, μας φέρνει κοντά», συμπλήρωσε ο Τεκμπιλέκ.
 Δεν είναι η πρώτη φορά που οι δυο τους συνεργάζονται. Στο εξωτερικό κυκλοφορεί
ήδη ο πιο πρόσφατος δίσκος του Τουρκοαιγύπτιου καλλιτέχνη, στον οποίο συμμετέχει και η Γλυκερία. Με τη σειρά του κι αυτός θα συμμετάσχει στην επόμενη δισκογραφική δουλειά της, που θα κυκλοφορήσει εντός της χειμερινής σεζόν.
