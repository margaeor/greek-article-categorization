Οταν ο Φρέντυ Γερμανός ανακοίνωσε ότι σχεδιάζει ένα βιβλίο για το Νίκο Ζαχαριάδη, πολλοί ξαφνιάστηκαν. Ισως άδικα. Για έναν συγγραφέα που είχε περάσει με επιτυχία τις εξετάσεις του στο «παράξενο», όπως έλεγε, είδος της μυθιστορηματικής βιογραφίας, υπήρχε άραγε μεγαλύτερη πρόκληση; 
Η πολυτάραχη ζωή του αινιγματικού κι αμφιλεγόμενου ηγέτη της κομμουνιστικής αριστεράς, του επονομαζόμενου και Ελληνα Στάλιν, αποτελούσε πρώτης τάξεως υλικό. Οσο για τις προκλήσεις, αυτές ποτέ δεν φόβισαν τον Φρέντυ Γερμανό. 
Δεν πρόλαβε να τ' ολοκληρώσει αυτό το βιβλίο. Σαν σήμερα, πριν από ένα χρόνο, έχασε τη μάχη με τον καρκίνο. 
Το «Αντικείμενο», όπως είναι ο τίτλος του βιβλίου, ήταν μια από τις μεγαλύτερες έγνοιες των τελευταίων του ημερών. Η επικείμενη έκδοσή του από τον «Καστανιώτη», δίνει στη θλιβερή επέτειο του θανάτου του, μια νότα γιορτινή. Κάτι που, σίγουρα, εκεί που βρίσκεται, θα χαροποιεί και τον ίδιο.
Επειδή έτσι αποκαλούσαν τον Ζαχαριάδη εκείνοι που παρακολουθούσαν και την παραμικρή κίνησή του: 
«Στις 27/2/1971 το αντικείμενοΣ βγήκε από το σπίτι του στις 10 το πρωί και έριξε τα σκουπίδια».... έγραφε ένας πολιτοφύλακας στην αναφορά του προς τον διευθυντή αστυνομίας του Σοργκούτ, ένα χωριό στα βάθη της Σιβηρίας, όπου το χειμώνα η θερμοκρασία μπορεί να φτάσει και τους 55 βαθμούς υπό το μηδέν. 
Και το «αντικείμενο» είναι ένας γερο-εξόριστος που στο Σοργκούτ τον αποκαλούν Νικολάι Νικολάε... 
«Ο Φρέντυ Γερμανός καταπιάστηκε με το θέμα Νίκος Ζαχαριάδης αγαπώντας το», σημειώνει ο επιμελητής του ημιτελούς χειρογράφου Μάνος Λουκάκης. «Και καθώς το έψαχνε, καθώς κομμάτι κομμάτι το ανακάλυπτε πέραν παντός επισήμου κειμένου και πέραν πάσης εμφυλιοπολεμικής ιστοριογραφικής μανίας, καθώς πίσω απ' τις γραμμές των πρωτοσέλιδων μιας σπουδαίας βιογραφίας διαπίστωνε τις λεπτές αποχρώσεις των ανθρωπίνων αισθήσεων, αισθημάτων κι επιθυμιών, της ίδιας της μοίρας, καθώς έβλεπε καταπρόσωπο για πρώτη φορά τον καθημερινό, ανθρώπινο και ερωτικό Ζαχαριάδη, όλο και πιο πολύ παθιαζόταν». 
Ο Γερμανός ξεκινάει την αφήγησή του, περιγράφοντας την τελευταία νύχτα του ήρωά του. Κι αυτές οι πρώτες σελίδες του «Αντικειμένου», φανερώνουν έναν άνθρωπο πικραμένο, αποφασισμένο να περάσει τη θηλιά στο λαιμό του ανήμερα στα γενέθλιά του -την 1η Αυγούστου του '73 γινόταν 70 χρόνων- ο οποίος, έστω και με καθυστέρηση, χωρίς καλά καλά να θέλει να το παραδεχτεί, ταλανίζεται από το μικρόβιο της αμφιβολίας. 
Το πείσμα του δεν τον εγκαταλείπει ούτε τώρα -ο Βελουχιώτης, ο Πλουμπίδης, ο Βαφειάδης, όλοι τους προδότες, επιμένει- αλλά, επιτέλους του περνά από το μυαλό ότι έστειλε χιλιάδες ζωές να χαθούν άδικα στον εμφύλιο...
Στη συνέχεια, ο συγγραφέας κάνει μια βουτιά στο παρελθόν. Συναντά τον Ζαχαριάδη την εποχή που είναι μόλις είκοσι χρόνων. Στη σχολή ανώτατων κομματικών στελεχών, την ΚΟΥΤΒ, ο νεαρός Ελληνας μυείται και στα μυστικά της πάλης. 
Η φαντασία του Φρέντυ Γερμανού παίρνει φωτιά, όταν καταπιάνεται με τη στιβαρή γεωργιανή εκπαιδεύτρια της ΚΟΥΤΒ, τη Λουντμίλα, μια από τις μεγάλες εταίρες του Κρεμλίνου, που εκτός από τον Ζαχαριάδη, ορέγεται και γεύεται κάθε σημαντικό στέλεχος -του Στάλιν συμπεριλαμβανομένου!
Καθώς τα κεφάλαια διαδέχονται το ένα το άλλο, ο αναγνώστης βλέπει ν' αναδύεται η φιγούρα ενός γοητευτικού, ατρόμητου αλλά και απίστευτα αδίστακτου ανθρώπου, που στο πέρασμά του, κι εν ονόματι του κόμματος πάντα, εξοντώνει οποιονδήποτε θεωρεί εχθρό του. Διάσπαρτα φλας μπακ δίνουν πληροφορίες για τα παιδικά χρόνια του Ζαχαριάδη στη Νικομήδεια («ένα αλητάκι που ήθελε μόνο να παίζει ποδόσφαιρο»), για το διάστημα που δούλεψε λιμενεργάτης στην Πόλη, για το πρώτο του ταξίδι στη Ρωσία το 1921, για το συναπάντημά του με τον Ναζίμ Χικμέτ πάνω από τη σορό του Λένιν. 
Ο Γερμανός παρακολουθεί την κομματική αναρρίχηση του Ζαχαριάδη παραθέτοντας -εν τάχει- την ιστορία της σύγχρονης Ελλάδας. Δικτατορία του Παγκάλου (οπότε ο ήρωάς του καταδικάζεται σε φυλάκιση στο Γεντί Κουλέ και αποδρά), εκλογές του '36 (όπου βάζει υποψηφιότητα στον Πειραιά), δικτατορία του Μεταξά (απομόνωση στις φυλακές της Κέρκυρας), κήρυξη του πολέμου. 
Τότε είναι που ο έγκλειστος Ζαχαριάδης στέλνει ανοιχτό γράμμα στον ελληνικό λαό και τον καλεί να παλέψει για τη λευτεριά, την τιμή και την εθνική του ανεξαρτησία. Η μόνη κίνηση σ' ολόκληρη την πορεία του που έγινε καθολικά αποδεκτή.
Το χειρόγραφο του Φρέντυ Γερμανού καλύπτει επίσης την περίοδο που πέρασε ο Ζαχαριάδης στο στρατόπεδο του Νταχάου και φτάνει ώς την προκήρυξη των εκλογών του '46. Είναι η χρονιά που ο ήρωάς του δένεται με τη δυναμική αγωνίστρια του ΚΚΕ, Ρούλα Κουκούλου, η οποία συντασσόμενη με την γραμμή του κόμματος, χρόνια αργότερα, θα τον προδώσει. 
Ενα απόσπασμα από τον συνταρακτικό της μονόλογο καθώς και τις πρώτες σελίδες του τελευταίου βιβλίου του Φρέντυ Γερμανού, προδημοσιεύει σήμερα η «Κ.Ε.».
Ο ΓEPΟ-EΞΟPIΣTΟΣ με τα μακριά μαλλιά και τη μεγάλη τριγωνική γενειάδα, που τον έκανε να μοιάζει με Pώσο ιερομόναχο, έγραφε απ' το πρωί. Tώρα είχε νυχτώσει και συνέχιζε να γράφει. Hταν Iούλιος, δηλαδή ο μόνος μήνας που έκανε καλοκαίρι στο Σοργκούτ, το μακρινό εκείνο μέρος της Σιβηρίας όπου τον είχαν αμπαρώσει οι Σοβιετικοί απ' το 1962. 
Kάποτε ήταν ο αρχηγός του μισού σχεδόν ελληνικού λαού, αλλά είχε κάνει μια λάθος επανάσταση και δεν είχε καταφέρει να κυβερνήσει τον άλλο μισό. Aυτός ήταν ο λόγος που τον είχαν κλοτσήσει σ' εκείνη τη στενάχωρη μικρή πόλη, όπου η θερμοκρασία έφτανε καμιά φορά τον χειμώνα τους πενήντα και πενήντα πέντε βαθμούς κάτω απ' το μηδέν. «Φωλιά της αρκούδας» έλεγε ο γέρος την πόλη αυτή, αλλά στους πενήντα βαθμούς ψόφαγαν ακόμα κι οι αρκούδες! Πώς είχε καταφέρει ν' αντέξει εκείνος;
Φαίνεται πως είμαι πιο άγριο ζώο κι απ' την αρκούδα, σκέφτηκε ο γέρος.
Στο Σοργκούτ τον φώναζαν Nικολάι Nικολάε, αλλά το πραγματικό του όνομα ήταν Nίκος Zαχαριάδης. Tο πρωί που είχε αρχίσει να γράφει ήταν πολύ αγριεμένος, όπως ήταν κι όλα αυτά τα έντεκα χρόνια που τον είχαν χωμένο στη φωλιά της αρκούδας.
«Aπαιτώ να με αποκαταστήσετε!» ούρλιαζε κάθε τόσο απ' την άκρη της στέπας η γριά αρκούδα. «Aπαιτώ να μου δώσετε πίσω την κομμουνιστική μου τιμή!».
Tα ίδια πράγματα, πάνω κάτω, έγραφε και σε τούτο το γράμμα, που το 'χε αρχίσει νωρίς το πρωί, αλλά τώρα που ήταν μισοτελειωμένο, είχε φύγει πια όλη η αγριάδα από μέσα του. 
Tώρα ήθελε να διαβάσει ή ν' ακούσει μουσική. Ή να πάει να κόψει ξύλα στο δάσος.
Aφησε κάτω την πένα και πήρε απ' το τραπέζι τη θηλιά, που την έπλεκε προσεκτικά όλη την προηγούμενη μέρα και θα την περνούσε στον λαιμό του λίγο μετά τα μεσάνυχτα, δηλαδή την 1η Aυγούστου του 1973. Hταν η μέρα που είχε γεννηθεί - θα γινόταν εβδομήντα χρόνων. Hταν μια καλή μέρα για ν' αυτοκτονήσει, γιατί θα ' χε να θυμηθεί ένα σωρό πράγματα.
Θα θυμόταν τα γενέθλιά του, που τα γιόρταζε όταν ήταν παιδάκι στη Nικομήδεια, και την ταυτότητα που του ' φτιαχνε η μάνα του η Eρατώ. Hταν μια γυναίκα με σφιγμένο πρόσωπο και ήρεμα μάτια, που δεν μιλούσε πολύ. Tα μάτια της τα ' λεγαν όλα. 
Ο Zαχαριάδης σκέφτηκε τώρα πως η μάνα του ήταν αυτό που είχε αγαπήσει περισσότερο από κάθε τι άλλο στον κόσμο - ίσως πιο πολύ κι απ' τον Στάλιν.
H Eρατώ είχε περάσει δύσκολες ώρες μαζί του, στη δεκαετία του '20 και στη δεκαετία του '30, όταν τον έβλεπε να μπαινοβγαίνει στις φυλακές. Yστερα όμως, το 1945, όταν είχε γυρίσει απ' το Nταχάου και του 'χαν κάνει εκείνη τη γιορτή στο Στάδιο, το πρόσωπο της Eρατώς έλαμπε. Hταν η πρώτη φορά που έβλεπε τον γιο της να δοξάζεται σαν θεός.
Πόσος κόσμος είχε μαζευτεί άραγε εκείνη τη μέρα; αναρωτήθηκε.
Mια εφημερίδα είχε γράψει για μισό εκατομμύριο, αλλά δεν ήταν δυνατόν να χωρέσουν μισό εκατομμύριο άνθρωποι στο Στάδιο. Iσως να υπολόγιζαν και τον κόσμο που είχε γεμίσει όλη την Hρώδου Aττικού και είχε σκαρφαλώσει στους γύρω λόφους. Bέβαια πάνω στο στριμωξίδι της μέρας εκείνης του ' χαν κλέψει και το πορτοφόλι. Tα ' χε αυτά η λαϊκή δόξα!
Ο γερο-εξόριστος σκέφτηκε τώρα πως θα ' θελε να πεθάνει με τη φωτογραφία της μάνας του στο χέρι, αλλά δεν ήξερε πώς λειτουργεί το κορμί σου, τι γίνεται όταν απαγχονίζεσαι. Mήπως, την ώρα που θα σφιγγόταν η θηλιά γύρω απ' το λαιμό του, άνοιγε η παλάμη του κι έπεφτε η φωτογραφία κάτω;
Kαλύτερα να την αφήσω πάνω στο τραπέζι, δίπλα στο γραπτό μου.
Σκεφτόταν πολύ ήρεμα όλες τις λεπτομέρειες, γιατί ήθελε να 'ναι σίγουρος πως θα γίνονταν όλα σωστά, όπως τα 'χε σχεδιάσει. Bέβαια όλα μπορεί ν' άλλαζαν ακόμα κι απόψε, την τελευταία στιγμή, αν ερχόταν κάποιος απ' το Kόμμα και του 'λεγε πως δέχονταν τους όρους που είχε βάλει για να μην αυτοκτονήσει. 
Hθελε να δηλώσει το Kόμμα ανοιχτά και ξεκάθαρα πως δεν ήταν χαφιές και πράκτορας της Iντέλιτζενς Σέρβις, όπως τον είχαν κατηγορήσει. Hθελε επίσης το Kόμμα να τον αφήσει ελεύθερο να γυρίσει και να δικαστεί στην Eλλάδα! Tου είχαν απαντήσει «Kαλά, θα το σκεφτούμε», αλλά ήξερε πως δεν θα γινόταν τίποτε. Tους είχε δώσει διορία ως απόψε τα μεσάνυχτα, ήταν όμως σίγουρος πως δεν θα 'ρχόταν κανείς.
Tο λάθος μου ήταν πως δεν γύρισα στην Eλλάδα όταν ήταν ακόμα καιρός, σκέφτηκε.
Eπρεπε να το 'χε κάνει μόλις τέλειωσε ο Eμφύλιος - αντί να πάει στη Pουμανία πρόσφυγας, έπρεπε να περάσει κρυφά τα αλβανικά σύνορα και να γυρίσει στην Aθήνα. 
Mπορεί να κοιμόταν κάθε βράδυ και σε διαφορετικό σπίτι, αλλά δεν θα τον έπιανε ποτέ η Aσφάλεια - τώρα πια το 'ξερε καλά το παιχνίδι. Θα προλάβαινε και τη μάνα του ζωντανή.
Hταν αστείο, αλλά η γριά Eρατώ και η Πάρνηθα ήταν τα μόνα όμρφα πράγματα που θυμόταν απ' την Eλλάδα...
Ο NIKΟΣ Zαχαριάδης σηκώθηκε απ' την καρέκλα και στάθηκε σε μια φωτογραφία που είχε κρεμάσει στον τοίχο της καλύβας. Eδειχνε έναν άντρα δέκα χρόνια νεότερό του, με γένια όμοια με τα δικά του. Hταν ένας Aμερικανός συγγραφέας που τον έλεγαν Eρνεστ Xέμινγουαιη και είχε κρεμάσει τη φωτογραφία του γιατί είχε γράψει μια φράση που πίστευε ότι έκλεινε όλη του τη ζωή: Tον άνθρωπο μπορείς αν θες να τον εξοντώσεις, αλλά δεν μπορείς να τον νικήσεις. Περίεργο που δεν το 'χε γράψει αυτό ο Nτοστογιέφσκυ... 
Yστερα θυμήθηκε εκείνο το γλοιώδες γράμμα που είχε στείλει ο Nτοστογιέφσκυ στον Tσάρο για να τον βγάλει απ' τα κάτεργα. Iσως, σκέφτηκε, ο Nτοστογιέφσκυ δεν μπορούσε να γράψει τη φράση αυτή γιατί ήξερε πως είχε νικηθεί.
Tώρα στάθηκε σε μια άλλη φωτογραφία, απέναντι, που έδειχνε έναν άλλο άντρα, με φουντωτά μαλλιά και φουντωτό μουστάκι. Tον έλεγαν Aλμπερτ Aϊνστάιν. 
Ο Aϊνστάιν είχε στείλει ένα σπαραχτικό γράμμα στον Pούσβελτ μετά την κατασκευή της ατομικής βόμβας. H βόμβα δεν ήταν βέβαια έργο του Aϊνστάιν - είχε στηριχθεί μονάχα σε μια εξίσωση που την είχε γράψει σ' ένα πακέτο των τσιγάρων του. 
Mην αφήσετε τη βόμβα να χρησιμοποιηθεί για πολεμικούς σκοπούς, είχε ικετέψει ο σοφός τον Aμερικανό πρόεδρο. Θα σκοτωθούν χιλιάδες άνθρωποι - μπορεί κι εκατομύρια. Mόνο που όταν το γράμμα εκείνο είχε φτάσει στον Λευκό Οίκο, ο Pούσβελτ είχε πεθάνει και πρόεδρος ήταν ο Tρούμαν.
Ο γέρος συνέχιζε να στέκεται συλλογισμένος εμπρός στη φωτογραφία. Θέλοντας να 'ναι πέρα για πέρα τίμιος με τον εαυτό του, αυτή την τελευταία νύχτα της ζωής του, σκέφτηκε πως κι εκείνος είχε στείλει να χαθούν χιλιάδες ζωές στον Eμφύλιο. Mόνο απ' τον Δημοκρατικό Στρατό είχαν σκοτωθεί πενήντα χιλιάδες άντρες. «Aιματοκύλησες την Eλλάδα - το ξέρεις;» του είχαν φωνάξει το 1957, στην Eκτη Ολομέλεια, όταν τον είχαν διαγράψει απ' το Kόμμα. 
Tο ήξερε, αλλά εκείνος είχε κάνει μια επανάσταση για να βγάλει απ' τον βάλτο έναν ολόκληρο λαό. Eτσι πίστευε τότε και έτσι εξακολουθούσε να πιστεύει και τώρα. Δεν του περνούσε απ' το μυαλό ότι εκτός απ' αυτό, ή ακόμα και πριν απ' αυτό, μπορεί να τα 'χε κάνει όλα αυτά για ν' αποδείξει ο ίδιος κάτι - πρώτα στον λαό και ύστερα στον κόσμο ολόκληρο. Kαι βέβαια στη Σοβιετική Eνωση.
Συνέχιζε να κοιτάζει τη φωτογραφία του Aϊνστάιν. Tι κρίμα που δεν τον είχε γνωρίσει ποτέ του. Aυτό ήταν το μόνο άσχημο στην αυτοκτονία του, που κατά τα άλλα την έβλεπε σαν μια απλή κομματική πράξη χωρίς τίποτε το τραγικό.
Tι κρίμα να μην προλάβω να γνωρίσω τον Xέμινγουαιη, σκέφτηκε. Kαι τον Φώκνερ βέβαια. Kαι τον Mαρκ Tουαίν.
Tους διάβαζε όλους αυτούς στη Σιβηρία κι είχε προλάβει να κάνει να τους αγαπήσει το ίδιο κι ο μικρότερος γιος του, ο Σήφης, που εργόταν κάθε καλοκαίρι στο Σοργκούτ. Θα 'θελα βέβαια να μπορούσα να γνωρίσω και τον Mπετόβεν - πριν απ' όλους τον Mπετόβεν.
Ο Mπετόβεν ήταν ένας γίγαντας. Ο Tσαϊκόφσκι δεν ήταν γίγαντας, αλλά θα 'θελε να τον είχε γνωρίσει κι εκείνον. Στη Mόσχα είχε δει πάνω από είκοσι φορές τη Λίμνη των κύκνων.
Για πρώτη φορά στη ζωή του ο Zαχαριάδης λυπήθηκε που σαν κομμουνιστής δεν πίστευε στη μέλλουσα ζωή. 
Aν πίστευε, θα τον βόλευε πολύ τώρα να σκέφτεται ότι θα τους συναντούσε όλους αυτούς εκεί πάνω. Θα 'καναν καλή παρέα με τον γερο-Xέμινγουαιη και τον γερο-Aϊνστάιν. Kαι με τον γερο-Mπετόβεν βέβαια...
Οι πολύωρες συζητήσεις του Φρέντυ Γερμανού με τη Ρούλα Κουκούλου (η οποία πέθανε το 1997), δεύτερη γυναίκα του Ζαχαριάδη και μητέρα του γιου του, Σήφη προορίζονταν ν' αποτελέσουν ουσιώδες μέρος της αφήγησης και βασική πηγή των διαλόγων του «Αντικειμένου». 
Ολες οι σχετικές κασέτες βρέθηκαν τακτοποιημένες στο γραφείο του συγγραφέα, αλλά στο βιβλίο περιλαμβάνονται μόνο τ' αποσπάσματα που είχε ο ίδιος απομαγνητοφωνήσει, όσα δηλαδή είχε αποφασίσει να εντάξει στο υλικό του:
«Δε μετάνιωσα που τον αποκήρυξα... Το ίδιο θα έκανε κι ο Νίκος αν μάθαινε ότι με διαγράψανε... Τον λάτρευα, αλλά πριν από τη λατρεία ήταν το κόμμα... Καλύτερα να πεθάνεις παρά να διαγραφείς. 
«Τα πρώτα χρόνια τον έβλεπα κάθε βράδυ στον ύπνο μου. Ομορφο και λαμπερό. "Φοβάμαι μη σε χάσω" του έλεγα και ξυπνούσα». 
«Υστερα έπαψα να τον βλέπω. Οταν έμαθα ότι πήγε στην πρεσβεία και ζήτησε να γυρίσει στην Ελλάδα, σκέφτηκα: είναι προδότης. Τώρα όμως το βλέπω αλλιώς...».
«Τον είχε πειράξει πολύ η στάση μου. Ξέρω πόσο πολύ τον πόνεσα όταν είδε την υπογραφή μου στο "μανιφέστο" των πολιτικών κρατουμένων γυναικών απ' τις φυλακές Αβέρωφ. 
Είναι μια πληγή μου το πώς πέθανε ο Νίκος. Το ότι δεν πίστεψα πως θ' αυτοκτονούσε και δεν πήγα είναι μια ανοιχτή μου πληγή... Μετά τη διαγραφή του δεν του έγραψα εγώ ­δεν μου έγραψε κι εκείνος. Αλλά ξέρω πόσο μ' αγαπούσε. 
Είχε τη φωτογραφία μου στο σπίτι του στο Σοργκούτ. Πονάω τώρα που τον σκέφτομαι τις νύχτες... Αυτό που καίει είναι ότι δεν πρόλαβα, ότι δεν πίστεψα πως θ' αυτοκτονήσει. Ας πήγαινα κι ας μην άλλαζε τίποτε. Να δει ότι πήγα. Να μη φύγει τόσο πικραμένος...»
Eνα σόουμαν τρυφερό, χιουμορίστα, ευφάνταστο άνθρωπο,ένα χαρισματικό συγγραφέα και συνεργάσιμο σεναριογράφο θυμούνται οι σκηνοθέτες που μετέφεραν έργα του Φρέντυ Γερμανού στην τηλεόραση και τον κινηματογράφο. Και αποκαλύπτουν το απραγματοποίητό του όνειρο: να σκηνοθετήσει...
 Η πρώτη φορά που μεταφέρεται βιβλίο του στη μικρή οθόνη είναι το 1990 στην ΕΡΤ. Ηταν το «Ακριβή μου Σοφία» σε σκηνοθεσία Δ. Χρονόπουλου, με θέμα τον έρωτα της Σοφίας Μινέικο και του Γ. Παπανδρέου, όπως προκύπτει από την αλληλογραφία τους.
«Ηταν η Μαργαρίτα Παπανδρέου» θυμάται ο ίδιος ο Γερμανός σε συνέντευξή του στην Ολγα Μπακομάρου, «που διάλεξε ένα ένα τα γράμματα του Γεωργίου Παπανδρέου και μου τα έδωσε ένα χειμωνιάτικο πρωί στο Καστρί, για να γράψω το βιβλίο...»
«Η πρόταση για τη σκηνοθεσία του Ακριβή μου ΣοφίαΣ», μας λέει ο Διαγόρας Χρονόπουλος, «δεν μου έγινε καν από τον ίδιο. Είχε ήδη έρθει σε επαφή με την ΕΡΤ και είχε ζητήσει, απαιτήσει σχεδόν να το σκηνοθετήσω εγώ. Ετσι, όταν εκείνοι μου το ανακοίνωσαν... έμεινα ενεός. Είναι μια άκρως επαγγελματική κίνησηΣ μου εξήγησε κρύβοντας επιμελημένα ένα χαμόγελο...» 
Στη σειρά, τη μουσική της οποίας έγραψε ο Γ. Χατζηνάσιος, πρωταγωνίστησαν οι Γ. Κιμούλης, Ε. Κούρκουλα, Α. Παΐζη, Δ. Μυράτ κ.ά. «Στα γυρίσματα ήταν που κατάλαβα την οξύνοια, τη λεπτότητα, αλλά και τον ορθώς νοούμενο επαγγελματισμό αυτού του ανθρώπου. Δεν ανακατεύθηκε καθόλου, μ' άφησε ελεύθερο να δημιουργήσω και δεν έπαυε να λέει ότι θέλει να το δει κατευθείαν στο γυαλί. Πραγματικά, μόνο από προσωπική περιέργεια εμφανίστηκε σε 1-2 γυρίσματα, ενώ ήταν πάντα διαθέσιμος όταν εγώ χρειαζόμουν τη γνώμη του για επεμβάσεις στο σενάριο...»
 Ο ίδιος ο Φρέντυ, άλλωστε,αναφερόμενος στη δεύτερη επιτυχημένη μεταφορά βιβλίου του, την «Εκτέλεση», με θέμα το διχασμένο έρωτα του Ιωνα Δραγούμη (Κ. Αρζόγλου) με την Κοτοπούλη (Φ. Κομνηνού) και την Πηνελόπη Δέλτα (Π. Σταθακοπούλου) από τον Κώστα Κουτσομύτη (ΑΝΤ1, 1993), είχε πει στην Εύα Νικολαΐδου: «Η παρουσία του συγγραφέα μπορεί ίσως να προκαλέσει παράσιτα στο γύρισμα: ο συγγραφέας είναι το βιβλίο -ο σκηνοθέτης είναι η ταινία. Είναι και οι δύο δημιουργοί που γράφουν την ίδια ιστορία με το δικό τους τρόπο- ο ένας με τη γραφομηχανή του, ο άλλος με το φακό του...».
 Ο Ανδρέας Θωμόπουλος σκηνοθέτησε το «Ενα γελαστό απόγευμα» (1979), τη μοναδική κινηματογραφική μεταφορά έργου του Γερμανού: του ομώνυμου βραβευμένου θεατρικού του. Επρόκειτο για την ιστορία ενός ζευγαριού (Ν. Κούρκουλος - Μπ. Λιβανού) που συναντιέται στο αεροδρόμιο ύστερα από μακρόχρονο χωρισμό. Η καθυστέρηση του αεροπλάνου τους φέρνει και πάλι κοντά.
«Τον θυμάμαι στο γύρισμα μιας σκηνής να μου λέει, πολύ τρυφερά: "Αυτήν την σκηνή εγώ αλλιώς τη φαντάστηκα, εσύ αλλιώς την είδες και ο Νίκος (ο Κούρκουλος) αλλιώς την έπαιξε"- εννοώντας βέβαια πως ήμασταν σκόρπιοι χώροι. "Να την ξαναφτιάξουμε Φρέντυ μου", του λέω. "Οχι, ασ' την όπως είναι" μου λέει. "Πού θα ξαναβρούμε την ευκαιρία να κάνει ο καθένας ό,τι θέλει;". Πάντα οι συζητήσεις μας κατέληγαν σε γέλια... Μας γέμιζε όλους θετική ενέργεια. Κι ήταν απίστευτα αξιοπρεπής».
Ηταν η τρίτη ταινία του Θωμόπουλου, που την πρώτη κιόλας μέρα προβολής της έκοψε 58.000 εισιτήρια.
Η «Εκτέλεση» ήταν η μεγαλύτερη παραγωγή του Κουτσομύτη, με γυρίσματα σε Βιέννη, Αλεξάνδρεια, Κάιρο, Πόλη... «Θυμάμαι πόσο με βοηθούσε εδώ στους χώρους: ήθελα το προεδρικό μέγαρο και δεν μου το έδιναν; Επαιρνε την άδεια ο Φρέντυ. Δεν μας έδιναν κάποιο αρχοντικό οι ιδιοκτήτες; Τους έπειθε!» θυμάται ο Κουτσομύτης. «Από παλιά μου έλεγε να συνεργαστούμε. Κι εγώ τον εκτιμούσα ιδιαίτερα. Ξέρετε πόσοι σήμερα, είκοσι χρόνια μετά, κοπιάρουν το στιλ του στην τηλεόραση; Αλλά και τα βιβλία του Φρέντυ είναι σαν σενάρια, έχουν κινηματογραφικό χαρακτήρα, δομή».
Αυτό βέβαια δε σημαίνει πως δεν είχαν στην πορεία και τις -δημιουργικές πάντα- διαφωνίες τους. Ο Κουτσομύτης πίστευε πως μια καλή μεταφορά βιβλίου γίνεται μόνο όταν δεν είσαι πιστός στο βιβλίο, αλλά στο πνεύμα του βιβλίου: «Διαφωνούσε. Είχα έρθει σε κόντρα μαζί του. Γιατί επιπλέον πίστευα και πιστεύω πως οι συγγραφείς δεν πρέπει να γράφουν οι ίδιοι τα σενάρια των έργων τους. Ομως εκείνος επέμενε».
«Ο συγγραφέας πρέπει να είναι και σεναριογράφος», είχε δηλώσει τότε ο Γερμανός σε συνέντευξή του. «Γιατί μπορεί να δώσει μια προέκταση στο βιβλίο του χωρίς όμως να προδώσει τους ήρωές του. Ενώ ένας απλός διασκευαστής ίσως το κάνει φάλτσα. Εγώ, π.χ., ξέρω τι έκανε ή τι θα μπορούσε να κάνει ο Δραγούμης, η Κοτοπούλη, η Δέλτα-μια και ζω κυριολεκτικά μαζί τους τα τελευταία δέκα χρόνια».
Η τηλεοπτική «Εκτέλεση» τελικά τον συγκίνησε πολύ: «Είναι παραγωγή BBC», έλεγε στον Κουτσομύτη.
«Ενας λόγος που δεν έκανε άλλη ταινία», πιστεύει ο Θωμόπουλος, «ήταν το ότι ήταν πολύ αυτόνομος. Στην πραγματικότητα, αν και πολύ συνεργάσιμος και διακριτικός, δεν μπορούσε να συμπλεύσει με πάρα πολλές απόψεις. Ηθελε να είναι καπετάνιος στο καράβι του».
«Προσπαθούσα να τον πείσω να παίξει», λέει χαμογελώντας ο Κουτσομύτης. «Μη μου κάνεις πλάκα, γιατί λίγο θέλω να το πιστέψω!» μου έλεγε. Ηταν αληθινός σταρ. Στην πραγματικότητα, ήθελε να σκηνοθετήσει.
Και είχε πάρει μια γεύση. Στην «Πρώτη Σελίδα», την μακρόβια εκπομπή του στην ΕΡΤ, είχε δραματοποιήσει, μεταξύ άλλων, την «Εκτέλεση», με το Βαλτινό στο ρόλο του Δραγούμη, την Κοταμανίδου ως Κοτοπούλη και την Τριανταφυλλίδη ως Δέλτα, αλλά και την απόπειρα δολοφονίας εναντίον του Βενιζέλου στην Κηφισιά. Σκηνή τόσο καλά σκηνοθετημένη που ξεγέλασε τον Κούνδουρο: «Είδα το Βενιζέλο σου. Τι ωραία δουλειά! Ποιος το σκηνοθέτησε;»
«Πολύ καλός, ανατρίχιασα βλέποντάς το» είπε ο Κούνδουρος.
Και του απαντά ο Φρέντυ: «Νίκο μου, από σένα αυτό είναι ένα εύσημο, γιατί το έκανα εγώ».
«Είχε πολύ χιούμορ» λέει ο Διαγόρας Χρονόπουλος. «Με χιούμορ άλλωστε αντιμετώπισε και το δυστύχημαΣ, όπως συνήθιζε ν' αποκαλεί αυτό που συνέβη με το "Ακριβή μου Σοφία":την ημέρα προβολής του πρώτου επεισοδίου, μάθαμε πως το είχε "κόψει"  ο τότε πρόεδρος της ΕΡΤ με εντολή της Ν.Δ. Στο τέλος, βέβαια και έπειτα από έντονες πιέσεις και διαμαρτυρίες μέσω του τύπου, προβλήθηκε το επόμενο καλοκαίρι στις 6.30 το απόγευμα. Από τότε καθιερώθηκε ως το αστείο μας. Λέγαμε πως αν ξανακάνουμε κάτι, θα το παίξουμε καλοκαίρι και δη στις 6.30!»
«Θα ήθελα πολύ να σκηνοθετήσω», είχε πει κάποτε ο Φρέντυ Γερμανός. «Τα δικά μου βιβλία κυρίως. Οχι γιατί είμαι κανένα σκηνοθετικό ταλέντο, αλλά γιατί πιστεύω ότι τα βλέπω σωστά. Γράφω, ξέρετε, βλέποντας εικόνες. Θα ήθελα πολύ να κάνω τη Γυναίκα από ΒελούδοΣ. Αυτό όμως θέλει χρόνο...».
Είχε επίσης σκεφτεί να κάνει ταινία μικρού μήκους ένα βραβευμένο του διήγημα, το πικρό εφηβικό ρομάντζο «Καρτποστάλ».
«Ηταν άνθρωπος που συνγκινούσε...Το θέμα δεν είναι τι λες αλλά πώς το λες», έλεγε. Αγαπούσε πολύ τη Γυναίκα. «Αν δεν υπάρχει μια γυναίκα να καθρεφτιζόμαστε, να μονιάζουμε, να κουρνιάζουμε, είμαστε μισοί», θυμάται ο Θωμόπουλος. Είχε επιμείνει να συνυπογράψω το σενάριο. «Γιατί;» του λέω. «Δεν θέλεις να εκτεθείς;» -είχα κάνει βλέπετε κάποιες αλλαγές. «Οχι βρε», μου λέει. «Αλλά έχεις κάνει τόση δουλειά...»
Τα τελευταία χρόνια φιλοδοξούσε να μεταφέρει τηλεοπτικά την «Τερέζα» και «Τα ερωτικά της Κορσικής». Ομως τον πρόλαβε η αρρώστια...
«Ζω το πιο συγκλονιστικό σενάριο της ζωής μου, αλλά είναι κρίμα που δεν θα είμαι εκεί για να γράψω το τέλος του», είπε λίγο πριν το τέλος. Δυστυχώς, όμως, «το σενάριο που σου έγραψε η Ζωή δεν σου άξιζε», έγραφε ο Σεραφείμ Φυντανίδης. «Κι ας της πρόσφερες τόσα»...
Η επιθυμία του Φρέντυ Γερμανού, πάντως, εκπληρώθηκε: «Ξεκίνησα γράφοντας κι ελπίζω να τελειώσω έτσι...».
Hταν ένας πραγματικός τζέντλεμαν. Οχι μόνο ως άνθρωπος αλλά και ως συγγραφέας. Αρκεί να δει κανείς με τι ευγένεια αντιμετώπισε τις ηρωίδες των βιβλίων του.
Από τη Σοφία Μινέικο ώς την Ελλη Λαμπέτη, κι από τη Σοφία Τρικούπη ώς την Τερέζα Δαμαλά, ο Φρέντυ Γερμανός έπλασε μια σειρά από πειστικά γυναικεία πορτρέτα, σκαλίζοντας ή εφευρίσκοντας λεπτομέρειες από την περιπετειώδη ζωή τους, εμμένοντας στις αρετές και τα πάθη τους, προσπαθώντας -κυρίως αυτό- να καταλάβει τους θυελλώδεις, άλλοτε γόνιμους κι άλλοτε άδοξους, έρωτές τους.
 Η αρχή έγινε με τη «γιαγιά Σοφία», την πρώτη σύζυγο του Γεωργίου Παπανδρέου και μητέρα του Ανδρέα. Μια γυναίκα καλλιεργημένη, τρυφερή, μια μεγάλη κυρία με δροσερό μυαλό ώς το τέλος, η οποία του εμπιστεύτηκε την ερωτική της αλληλογραφία κι έγινε έτσι συνεργός του στη συγγραφική του στροφή. Από το «Ακριβή μου Σοφία....», κι έπειτα, γύρω στις αρχές της δεκαετίας του '80, ο Φρέντυ Γερμανός άφησε κατά μέρος τα ευθυμογραφήματα και τις επινοημένες αποκλειστικά από τον ίδιο ιστορίες, για να καταπιαστεί με τη ζωή κάποιων ανθρώπων του τόπου μας που τον άγγιξαν, «πατώντας με το ένα πόδι στο ντοκουμέντο και με τ' άλλο στη φαντασία».
 Από τον έρωτα της Σοφίας Μινέικο με το Γέρο της Δημοκρατίας, πέρασε σ' αυτόν του Ιωνα Δραγούμη και της Πηνελόπης Δέλτα, φέρνοντας στην επιφάνεια την πιο ωραία ίσως ιστορία της ζωής τους, θαμμένη επί εβδομήντα πέντε χρόνια.
 Κι έπειτα, αφοσιώθηκε στην «Ελλη Λαμπέτη». Φίλος και συνομιλητής της επί μία εικοσαετία, κι άλλα δέκα χρόνια μετά το θάνατό της (το '83) επίμονος ερευνητής, την τίμησε με μια βιογραφία όπου καμιά πτυχή της ζωής και της καλλιτεχνικής της πορείας δεν έμεινε στο σκοτάδι, πέρα από όσα κράτησε κρυφά η ίδια.
Αν στο βιβλίο υπήρχε ομίχλη -γύρω από κάποια ερωτικά της πάθη ή τη δικαστική της περιπέτεια ως θετή μητέρα- ήταν ομίχλη ηθελημένη και από το συγγραφέα, που σεβόταν ακόμα και τα μυστικά που είχε διελευκάνει.
 Ακολούθησε η «Γυναίκα από βελούδο», η Σοφία Τρικούπη. Μιά μορφή του 19ου αιώνα, η ζωή της οποίας μοιάζει με σενάριο. Μια περήφανη ντίβα εγκλωβισμένη ανάμεσα σε δύο συμπληγάδες: από τη μια ο αδελφός της Χαρίλαος Τρικούπης, κι από την άλλη ο άσπονδος πολιτικός του αντίπαλος Θεόδωρος Δεληγιάννης που της έχει κλέψει την καρδιά. Μια γυναίκα που πολιορκείται απ' όλους τους διάσημους εραστές της εποχής της -Γεώργιος Α', Παράσχος, Ροΐδης- αλλά θα παραμείνει αγκυλωμένη σε έναν έρωτα παθιασμένο και σαρκοβόρο που δεν θα βγάλει πουθενά...
 Το 1997, ήταν η σειρά της «Τερέζας». Η φιγούρα της ανασύρθηκε μέσα από ξεχασμένα βιβλία και μαρτυρίες -η συμβολή εδώ της Μέρι Χέμινγουεϊ, τελευταίας συντρόφου του αμερικανού συγγραφέα, υπήρξε καθοριστική. Το αληθινό όνομα της μυστηριώδους ηρωίδας του δεν το φανέρωσε ποτέ. Παρακολούθησε όμως βήμα προς βήμα τη διαδρομή της από τη Θράκη στην Αθήνα κι από την Κορσική ώς το Μιλάνο και το Παρίσι. Μοντέλο του Πικάσο, ερωτευμένη με το Δραγούμη, ερωμένη του Ντ' Ανούντσιο, μούσα του Χέμινγουεϊ, η Τερέζα Δαμαλά υπέπεσε σε πλήθος «αμαρτίες» την εποχή του μεσοπολέμου στην Ευρώπη, αλλά ο Φρέντυ Γερμανός γοητεύτηκε από την τόλμη της, όπως και οι δεκάδες χιλιάδες αναγνώστες του βιβλίου του. 
 Ποια γυναίκα θα ερχόταν άραγε να προστεθεί στις παραπάνω, μετά την περιπέτεια του Γερμανού με το Νίκο Ζαχαριάδη; Δεν θα μάθουμε ποτέ...
