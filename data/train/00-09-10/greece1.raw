Περίεργη χαρακτήρισε χθες τη βύθιση του «Eurobalker 10» ο Χρ. Παπουτσής και τόνισε ότι θα επιβληθούν βαρύτατες κυρώσεις. Οι δηλώσεις έγιναν μετά τη βύθιση του πλοίου «Eurobalker 4» την Παρασκευή στη Σαρδηνία. Ανήκει στην ίδια πλοιοκτήτρια εταιρεία με το πλοίο που βυθίστηκε την 1η Σεπτεμβρίου στο Λευκαντί Ευβοίας.
Για το ναυάγιο στον Ευβοϊκό, στον αξιωματικό του Λιμενικού Ελ. Βλάχο, φερόμενο ως συνεργό του πλοιοκτήτη για πλαστογραφία, θα ασκηθεί ποινική και πειθαρχική δίωξη. Ο κ. Παπουτσής δεσμεύθηκε να επανεξετάσει τους όρους λειτουργίας των εργοστασίων και τις επιπτώσεις από την απόρριψη λυμάτων κατά μήκος των ακτών του Ευβοϊκού (βλ. ρεπορτάζ σελ. 88-89).
Δεν περίμεναν να βυθιστεί στα νερά του Νότιου Ευβοϊκού για να γίνει ο εφιάλτης τους. Το κακό που προκάλεσε το ναυάγιο του «Γιουρομπάρκερ 10» έφερε θλίψη αλλά έγινε και η αιτία ν' αποκαλυφθεί μια οικολογική καταστροφή που συντελείται εδώ και χρόνια και δεν χρειαζόταν τους εκατοντάδες τόνους μαζούτ για να ξεκινήσει...
Οι κάτοικοι στον Ωρωπό, το Χαλκούτσι, το Δήλεσι αλλά και την Αυλίδα έχουν πολλά να διηγηθούν. Αδιάψευστοι μάρτυρες μιας πραγματικότητας, η οποία διόλου δεν τιμά το περιβάλλον. Πιστεύουν ότι οι τόνοι τσιμέντου που εδώ και χρόνια μεταφορτώνονται θαλάσσια είναι η αρχή του κακού, μιας μεγάλης οικολογικής επιβάρυνσης.
n Οταν την περασμένη Τρίτη φτάσαμε στο Χαλκούτσι, από τη λαϊκή αγορά δεν ακούγονταν οι γνώριμοι ζωηροί ήχοι. Κι αν ακούγονταν, έμοιαζαν με παραφωνία της στιγμής. Οπως συνέβη με τον πλανόδιο ψαρά στην οδό Κύπρου, λίγα μόλις μέτρα από τα βυτιοφόρα που αντλούσαν το μαζούτ. «Ελάτε να πάρετε φρέσκο ψάρι παιδιά!», καλούσε με την ντουντούκα του. 
n Στην παραλία, σε πλήρη εξέλιξη οι προσπάθειες της «πολυεθνικής δύναμης» των Πακιστανών, Αλβανών και Ουκρανών. Αλλοι με τσουγκράνες κι άλλοι με φτυάρια μάζευαν τα «χοντρά» και τα 'βαζαν σε σακούλες σκουπιδιών. Εδειχναν κατάκοποι. 
 Πάνω στην τσιμεντένια προβλήτα, κάποιος μη αντέχοντας τις μακριές μαύρες γαλότσες, θέλησε να τις βγάλει. Μα τα πόδια του είχαν ήδη ποτιστεί με πίσσα. 
Αν ήξεραν το «Κι εσύ λαέ βασανισμένε, μην ξεχνάς τον Ωρωπό», μπορεί και να το ψιθύριζαν την ώρα που περισυνέλεγαν τις «περούκες».
 Στο δρόμο για το Δήλεσι, το σκηνικό επαναλαμβανόταν. Ανάμεσά τους διακρίναμε και αρκετούς κελευστές του Λιμενικού. Το πρώτο ξέσπασμα ενός κατοίκου ήταν ανθρώπινο: «Πηγαίνετε σε κείνον εκεί τον κόλπο να δείτε που έχουν αφήσει τους μαύρους και δουλεύουν μόνοι τους!». 
 Ο Βαγγέλης Σημιτζής, ερασιτέχνης ψαράς στο Δήλεσι, παραμερίζει τη θλιβερή εικόνα. Τόσο ο ίδιος όσο και ο φίλος του Σωκράτης Βαλιάνος, νιώθουν ανακούφιση. Τους πικραίνει η οικολογική καταστροφή, αλλά πάνω απ' όλα βάζουν την ανθρώπινη ζωή. Την ώρα που το καράβι έσπασε στα δυο, ψάρευαν σχεδόν δίπλα. Αυτοί έσωσαν τους ανθρώπους του πληρώματος που πηδούσαν στη θάλασσα, με κίνδυνο και να πνιγούν, αφού κάποιοι δεν ήξεραν να κολυμπούν.
«Ακούστηκε ένας μεγάλος θόρυβος και μετά σηκώθηκε σκόνη. Σε λιγότερο από 3 λεπτά ήμασταν εκεί. Από  το Χαλκίς ΕξπρέςΣ τούς πέταγαν σωσίβια. Οταν τους ρωτήσαμε, μας είπαν ότι μάλλον έγινε λάθος στην εκφόρτωση του τσιμέντου», μας λέει ο κ. Σημιτζής. Εκείνη την ώρα φόρτωναν το αμπάρι 4, στη μέση του πλοίου.
«Αυτό που μας έκανε εντύπωση ήταν ότι η εταιρεία δεν ειδοποίησε αμέσως το κέντρο επιχειρήσεων του υπουργείου. Γιατί, όταν πήραμε εμείς ύστερα από περίπου 7 λεπτά, δεν ήξεραν τίποτα. 
Η κινητοποίηση ξεκίνησε περίπου 15  λεπτά μετά το συμβάν, έτσι όπως τουλάχιστον ακούγαμε από το δικό μας VHF».
Πλέον, το λιμανάκι δεν αποτελεί παράδεισο για τα μέλη του και τους επαγγελματίες ψαράδες της περιοχής. Αυτό που αντικρίζεις είναι μία περιφραγμένη λίμνη από μαζούτ που έχει «λούσει» σχεδόν όλα τα ταχύπλοα και τα καΐκια.
Πριν από την περασμένη Παρασκευή, έπιαναν τσιπούρες και κέφαλους. Οι άνθρωποι που ζουν από αυτή τη δουλειά πλέον αγωνιούν για το αν θα μπορέσει ποτέ να ξαναψαρευτεί ο τόπος.
Πίνουν τον καφέ τους βιαστικά, για να φύγουν και να βοηθήσουν στον καθαρισμό. 
Οταν, όμως, ο αρχηγός του Λιμενικού κάθεται μαζί τους για να ξαποστάσει, μαζεύουν τις απορίες τους. Οι αυλακωμένοι από τη θάλασσα ψαράδες, τον ρωτούν και κομπιάζουν.
*«Τα χημικά που ρίχνουν για να διαλύσουν το πετρέλαιο δεν θα πειράξουν τα ψάρια;»
* «Ζεστό νερό ρίχνουν», τους απαντά ο A. Συρίγος. 
*«Ακούσαμε ότι έριξαν βαρέλια με χημικά τρίτης γενιάς κι ότι αυτά είναι τόσο δυνατά που σε 5 μέρες θα μπορούμε να ψαρέψουμε».
Ηταν κάτι που δεν αρνήθηκε αλλά ούτε και επιβεβαίωσε ο αρχηγός. 
Αρκέστηκε στο να τους καθησυχάσει ότι ακόμα κι αν είναι έτσι, αυτά τα χημικά διαλύονται.
 Αισιόδοξος ήταν και ο τμηματάρχης Προστασίας Θαλάσσιου Περιβάλλοντος του ΥΕΝ, πλωτάρχης Ν. Μπακιρτζής: «Να είστε σίγουροι ότι θα επανέλθουν όλα». 
 Αυτό, όμως, που αποκάλυψε ένας ψαράς στον αρχηγό ήταν ενδεικτικό για το τι έχει ήδη συμβεί στην περιοχή από την ανεξέλεγκτη δράση ορισμένων. «Στα ναυπηγεία στη Χαλκίδα, ρίχνουν συνέχεια λάδια και για να τα διαλύσουν ρίχνουν χημικά. Εκεί τα ψάρια έχουν πεθάνει»...
 Την ώρα που το «Lambro 57B Class III» ταχύπλοο του Λιμενικού μετέφερε τον υπουργό Εμπορικής Ναυτιλίας  Xρ.  Παπουτσή μαζί με τον αρχηγό στο σημείο που βυθιζόταν το πλοίο, οι απορίες έπεσαν βροχή.
 Ο υπουργός επέμενε να μάθει τόσο από τον A. Συρίγο όσο και από τον πλωτάρχη Μπακιρτζή πότε θα αποκατασταθεί η ζημιά που έχει γίνει. 
Οι απαντήσεις που πήρε δεν θα μπορούσαν παρά να είναι εκ των πραγμάτων αβέβαιες. Ιδιαίτερο ενδιαφέρον, όμως, έδειξε και στο αν η πλοιοκτήτρια εταιρεία όσο και τα «Τσιμέντα Χαλκίδος», όχι μόνον στη συγκεκριμένη περίπτωση αλλά και κατά τις υπόλοιπες μεταφορτώσεις τηρούν τα δέοντα. Η απάντηση που ακούστηκε ήταν θετική.
Στο μεταξύ, το πορτοκαλί «Ακταία 13», ένα από τα λιγοστά αντιρρυπαντικά που διαθέτει η χώρα μας για τέτοιες περιπτώσεις, με τις τρεις του αντλίες ρουφούσε το πετρέλαιο που, για να μην απλωθεί στην ευρύτερη περιοχή, περιοριζόταν από 3 σειρές φραγμάτων. 
Στη μάχη και το δεξαμενόπλοιο «Voltaz» της ιδιωτικής εταιρείας «Θαλάσσιες Υπηρεσίες Περιβάλλοντος».
Οσο για το έμψυχο δυναμικό των συνεργείων... φιγούρες αποκαμωμένες. Ανθρωποι βουτηγμένοι στο μαζούτ. Και το νερό που πίναν κι αυτό πικρό ήταν...
 Ο πρόεδρος του Ναυτικού Ομίλου, Αντ. Γαϊτάνης, είναι από τους Αθηναίους που αποφάσισαν κάποια στιγμή να απομακρυνθεί από την πρωτεύουσα. Επέλεξε το Δήλεσι που είναι κοντά στη δουλειά του, είναι αρχιτέκτονας-διακοσμητής, ζει μόνιμα εκεί.
«Δύο είναι οι πληγές της περιοχής», μας λέει, «ο Νότιος Ευβοϊκός επιβαρύνεται και από τον Ασωπό ποταμό όπου πέφτουν τα βιομηχανικά απόβλητα από τα εργοστάσια στα Οινόφυτα. 
Από τη βόρεια πλευρά, στο εργοστάσιο των Τσιμέντων Χαλκίδος, οι προβλήτες είναι μικρές και τα νερά πολύ ρηχά, Με αποτέλεσμα να μην μπορούν να προσεγγίζουν τα μεγάλα πλοία για να φορτώσουν. Ετσι, επέλεξαν τη θαλάσσια μεταφόρτωση χρησιμοποιώντας φορτηγά πλοία ως αποθήκες τσιμέντου».
Και με αυτόν τον τρόπο, όπως ο ίδιος καταγγέλλει, επιβαρύνεται το περιβάλλον. Γιατί «κάθε φορά που γίνεται μεταφόρτωση, σηκώνεται ένα μεγάλο σύννεφο καπνού που καταλήγει στη θάλασσα και στερεοποιείται. Γι' αυτό, κάθε χρόνο, οι πλωτές αποθήκες μετακινούνται περίπου 500 μέτρα από το προηγούμενο σημείο».
Εκτός αυτού όμως, αίσθηση προκαλεί το γεγονός ότι «το λιμεναρχείο Ωρωπού δεν διαθέτει σκάφος. Κάθε φορά που κάποιος, για παράδειγμα, κινδυνεύει να πνιγεί, μας στέλνουν σήμα για να τρέξουμε εμείς».
 Το νήμα της συνέχειας το κρατά πια και η δικαιοσύνη. Τα μέτωπα είναι δύο: Από τη μία οι μηνύσεις εναντίον των υπευθύνων από τους δήμους της περιοχής και από την άλλη η κατεπείγουσα προκαταρκτική εξέταση που διέταξε ο προϊστάμενος της Εισαγγελίας Εφετών Αθηνών, Λ. Καράμπελας και ανέθεσε στον εισαγγελέα Χαλκίδας.
ΠEPIΣΣΟTEPΟ από διακόσιους πενήντα τόνους μαζούτ αναμένεται να μαζέψουν τα «σκουπιδιάρικα» του υπουργείου Εμπορικής Ναυτιλίας από το «Γιουρομπάρκερ», το τσιμεντάδικο που κόπηκε στα δύο. Λιμενικοί και υπάλληλοι ιδιωτικών εταιρειών απορρύπανσης δίνουν τη δική τους μάχη εδώ και ημέρες για την περισυλλογή των πετρελαιοκηλίδων.
Για τον έλεγχο των πετρελαιοκηλίδων βασικά χρησιμοποιούνται κούτσουρα, ξύλινες δοκοί σιδηροτροχιών, δοκάρια, πάσσαλοι, φουσκωμένοι σωλήνες πυρόσβεσης ή φράγματα από χώμα ή άμμο. Aλλά αυτά που δίνουν ικανοποιητικά αποτελέσματα είναι τα πλωτά φράγματα.
Εξι σκάφη του Λιμενικού, το «401» πολλαπλής χρησιμότητας και περισυλλογής κηλίδων από την επιφάνεια της θάλασσας και 5 σκάφη με μόνιμο σύστημα περισυλλογής, έχοντας κατάλληλα εκπαιδευμένα πληρώματα, είναι αυτά που ρίχνονται στη μάχη.
«Σε κάθε σκάφος», εξηγεί ο αρχηγός του Λιμενικού A. Συρίγος, «υπάρχει ένα άνοιγμα στην πλώρη από το οποίο εισέρχεται το πετρέλαιο. Από εκεί με αναρρόφηση αντλίας γίνεται η διαδικασία επεξεργασίας του. Στη συνέχεια, κολλάει σε ταινίες, κάτι σαν σφουγγαρίστρες, για να συμπιεστεί και να διαχωριστεί από το νερό που αποθηκεύεται σε ξεχωριστή δεξαμενή. Ετσι λειτουργούν τα τρία απορρυπαντικά σκάφη, ενώ τα αλλα τρία έχουν φράγματα στην πρύμνη και ειδικούς μηχανισμούς αποθήκευσης.
Στα φράγματα εγκλωβίζεται το πετρέλαιο το οποίο παραλαμβάνεται από άλλο σκάφος. Τα σκάφη αυτά έχουν κατάλληλες αποθήκες για χρησιμοποίηση χημικών διασκορπιστικών ουσιών τρίτης γενιάς».
Τα σκουπίδια αυτά στη συνέχεια ξεφορτώνονται σε πλωτή αποθήκη και από εκεί παραδίδονται σε πλοίο που τα μεταφέρει στα Διυλιστήρια Aσπροπύργου.
«Τα σκάφη αυτά είναι αρκετά», υποστηρίζει ο Ν. Οικονομάκης, Α' υπαρχηγός. «Για την απορρύπανση είναι υπεύθυνες οι εταιρείες, τα πλοία των οποίων προκάλεσαν τη ρύπανση. Εμείς είμαστε συνεπικουρούντες. Μόνο όταν το πλοίο δεν είναι εντοπισμένο επιλαμβανόμαστε του θέματος. Για τα υπόλοιπα είναι υπεύθυνη η εταιρεία».
 Οι λιμενικές αρχές φέρουν το βάρος του ελέγχου, της εποπτείας και της προστασίας των θαλασσίων περιοχών και ακτών αρμοδιότητάς τους. Η Διεύθυνση Προστασίας Θαλασσίου Περιβάλλοντος του Υπουργείου Εμπορικής Ναυτιλίας έχει ιδρύσει 15 περιφερειακούς σταθμούς για την πρόληψη και καταπολέμηση της ρύπανσης, ενώ έχει προγραμματιστεί και η ίδρυση και άλλων στο Αιγαίο.
 Το Λιμενικό διαθέτει 4 αεροσκάφη επιτήρησης, που επανδρώνονται με αξιωματικούς του Σώματος και δραστηριοποιούνται έπειτα από εντολή του Κέντρου Συντονισμού Ερευνας και Διάσωσης.
 Η κεντρική τους αποθήκη υλικών απορρύπανσης βρίσκεται στην Ελευσίνα.
 Για την οικονομική στήριξη των μέτρων πρόληψης και καταπολέμησης της ρύπανσης ιδρύθηκε το 1994 ο ειδικός λογαριασμός που ονομάστηκε Γαλάζιο Ταμείο. Με τον τρόπο αυτό, όλα τα ποσά που προέρχονται από τα πρόστιμα που επιβάλλονται  εισπράττονται και αποδίδονται στο Γαλάζιο Ταμείο.
