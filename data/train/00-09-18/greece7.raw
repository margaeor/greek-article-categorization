Ασφαλιστικά μέτρα κατά των εγκαταστάσεων φιλοξενίας που δημιουργεί ο σύλλογος «Χαμόγελο του Παιδιού» στην Κέρκυρα, κατέθεσε ο μητροπολίτης Κέρκυρας και Παξών Τιμόθεος.
 Η έκταση παραχωρήθηκε στο σύλλογο από την κοινωφελή αδελφότητα Χαμηλής Μαγουλάδων για την ίδρυση Κέντρου Νέων με σκοπό τη διατήρηση της κερκυραϊκής παράδοσης. Το «Χαμόγελο του Παιδιού» θα φιλοξενούσε στο χώρο νέους που θα έπαιρναν μέρος σε προγράμματα εθελοντικής εργασίας και πολιτισμικών ανταλλαγών
 Σύμφωνα με το «Χαμόγελο του Παιδιού», ξεκίνησαν οι εγκαταστάσεις προκατασκευασμένων σπιτιών για 250 παιδιά σε συνεργασία με το υπ. Γεωργίας, ενώ ταυτόχρονα ο σύλλογος ζήτησε τη συμβολή της τοπικής εκκλησίας. Μέχρι που εμφανίστηκε ένα δελτίο Τύπου του μητροπολίτη, το οποίο ανέφερε ότι έγινε κατάληψη της μονής από τους συναδέλφους-αναδέλφους. Παρ' όλο που τα τελευταία 20 χρόνια, αφού απεβίωσε και η τελευταία μοναχή που διέμενε εκεί, δεν ενδιαφέρθηκε κανείς για την έκταση. 
 Ο δήμαρχος της περιοχής, Γιάννης Προβατάς, εξηγεί ότι υπάρχει ομόφωνη απόφαση του Δ.Σ. προκειμένου να υποστηριχθούν οι δραστηριότητες του συλλόγου. Ο δήμος,
μάλιστα, δημιούργησε τις υποδομές (εγκαταστάσεις νερού, κατασκευή δρόμου).
 «Θεωρήσαμε ότι είναι ένα σημαντικό γεγονός και αποφασίσαμε να προσφέρουμε ό,τι
μπορούμε. Η έκταση είναι χαρακτηρισμένη ως "συναδελφικό ησυχαστήριο". Υπήρχε ένα εκκλησάκι με ετοιμόρροπα κελιά των οποίων ξεκίνησαν οι εργασίες ανακατασκευής. Και ξαφνικά, παρουσιάζεται η ανακοίνωση του μητροπολίτη Τιμόθεου ο οποίος σε συνάντησή μας υποστηρίζει ότι κακώς υπεγράφη η συμφωνία επειδή στο χώρο υπάρχει μονή, συνεπώς είναι μοναστηριακή περιουσία και δεν ανήκει στην αδελφότητα που προσέφερε την περιουσία της για το ησυχαστήριο. Επομένως η σύμβαση πραγματοποιήθηκε παράτυπα και στη συνέχεια κατέθεσε ασφαλιστικά μέτρα. Ελπίζουμε να λειτουργήσουν σύντομα οι εγκαταστάσεις του συλλόγου "Χαμόγελο του Παιδιού" προσφέροντας τις υπηρεσίες μας». 
