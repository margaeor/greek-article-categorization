<html><!--
Web Author:  Αριστείδης Παλιούρας email: aris@enet.gr
--><head><title>E Online - ΤΕΧΝΕΣ</title></head><BODY BGCOLOR="#FFFFFF"><!--msnavigation--><table BGCOLOR="#FFFFFF" border="0" cellpadding="0" cellspacing="0" width="100%"><tr><td BGCOLOR="#FFCC00" valign="top" width="1%">
<P ALIGN="CENTER"><IMG SRC="../../standard/gia.gif" ALT="ΕΛΕΥΘΕΡΟΤΥΠΙΑ - Για να μη μένετε θεατές στα γεγονότα" WIDTH=100 HEIGHT=92><BR><FONT SIZE=2><B>

Δευτέρα 18 Σεπτεμβρίου 2000
</B></FONT>

		<BR>

		<BR>

		<A HREF="../../keimena/kairos/kairos.htm"> <IMG SRC="../../standard/kairos.gif" ALT="ΚΑΙΡΟΣ" WIDTH="89" HEIGHT="55" BORDER="0"></A>

		<BR>

		<BR> <b> <font size=2> ΣΤΗΛΕΣ  </font> </b> <BR>

		<BR><A HREF="../../stiles/sfigmos.htm"><IMG SRC="../../standard/lbar/sfigmos.gif" ALT="ΣΦΥΓΜΟΣ" BORDER=0 width=103 height=17></A><BR>

		<A HREF="../../stiles/apopsis.htm"><IMG SRC="../../standard/lbar/apopsis.gif" ALT="ΑΠΟΨΕΙΣ" BORDER=0 width=103 height=17></A><BR>

		<A HREF="../../stiles/politika.htm"><IMG SRC="../../standard/lbar/politika.gif" ALT="ΠΟΛΙΤΚΑ ΠΑΡΑΣΚΗΝΙΑ" BORDER=0 width=103 height=17></A><BR>

		<A HREF="../../stiles/analisi.htm"><IMG SRC="../../standard/lbar/analisi.gif" ALT="ΑΝΑΛΥΣΗ ΓΕΓΟΝΟΤΩΝ" BORDER=0 width=103 height=17></A><BR>

		<A HREF="../../stiles/kafenio.htm"><IMG SRC="../../standard/lbar/kafen.gif" ALT="ΚΑΦΕΝΕΙΟ Η ΕΛΛΑΣ" BORDER=0 width=103 height=17></A><BR>

		<A HREF="../../stiles/diethni.htm"><IMG SRC="../../standard/lbar/diethni.gif" ALT="ΔΙΕΘΝΗ" BORDER=0 width=103 height=17></A><BR>

		<A HREF="../../stiles/prosopa.htm"><IMG SRC="../../standard/lbar/prosopa.gif" ALT="ΠΡΟΣΩΠΑ" BORDER=0 width=103 height=17></A><BR>

		<BR><b><font size=2> ΟΔΗΓΟΙ </font> </b>

		<BR>

		<BR>

		<A HREF="http://193.92.17.20/tv/tvfrm.htm"><IMG SRC="../../standard/lbar/tv.gif" ALT="ΤΗΛΕΟΡΑΣΗ" BORDER=0 width=103 height=17></A><BR>

		<A HREF="../../keimena/cinema/cinema.htm"><IMG SRC="../../standard/lbar/cinema.gif" ALT="ΚΙΝΗΜΑΤΟΓΡΑΦΟΙ" BORDER=0 width=103 height=17></A><BR>

		<A HREF="../../keimena/cinema/theatres.htm"> <IMG SRC="../../standard/lbar/theatres.gif" ALT="ΘΕΑΤΡΑ" BORDER=0 width=103 height=17></A><BR>

		<A HREF="http://www.enet.gr/finance/firstfin.htm"><IMG SRC="../../standard/lbar/xrima.gif" ALT="ΧΡΗΜΑΤΙΣΤΗΡΙΟ" BORDER=0 width=103 height=17></A><BR>

		<A HREF="../../stiles/mediaw.htm"><IMG SRC="../../standard/lbar/mediaw.gif" ALT="ΤΟΥ ΚΟΣΜΟΥ ΤΑ MEDIA" BORDER=0 width=103 height=17></A></P><BR>

		<BR>
		<BR>

		</td></P></td><td valign="top" width="24"></td><!--msnavigation--><td valign="top"><div align="left"><table border="0" width="454"><MAP NAME="FrontPageMap"><AREA SHAPE="CIRCLE" COORDS="367, 41, 11" HREF="../../art.htm"><AREA SHAPE="CIRCLE" COORDS="393, 41, 11" HREF="http://www.enet.gr/"><AREA SHAPE="CIRCLE" COORDS="422, 41, 11" HREF="../../fpage.htm"></MAP>  <tr>    <td width="455"><IMG SRC="../../standard/abar-s.jpg" ALT="ΕΛΕΥΘΕΡΟΤΥΠΙΑ - ΤΕΧΝΕΣ" WIDTH=451 HEIGHT=71 USEMAP="#FrontPageMap" BORDER=0></td>  </tr>  <tr>    <td height="30" width="455"></td>  </tr>  <tr>    <td width="455">


Της<b> Ναταλί Χατζηαντωνίου<p>
 Ε</b>ίναι μόνο ένα συμπαθητικό, αδύνατο, ορφανό αγοράκι. Κι όμως, κατόρθωσε το ακατόρθωτο: έκανε σύγχρονα παιδιά, γαλουχημένα με τις τηλεοπτικές εικόνες και


τις οθόνες των κομπιούτερ, να βυθιστούν στην ανάγνωση μιας σειράς βιβλίων με διόλου ευκαταφρόνητο αριθμό σελίδων! Τελικά, μήπως είναι πράγματι μάγος ο περίφημος Χάρι Πότερ; <p>
 Φυσικά, πρόκειται περί του μικρού ήρωα της Αγγλίδας Τζόαν Κάθλιν Ρόουλινγκ που


κι αυτή με τη σειρά της γνώρισε τη μαγεία στη ζωή της, κερδίζοντας πολύ περισσότερα χρήματα από όσα μπορούσε να φανταστεί, όταν ανύπαντρη μητέρα έγραφε τον πρώτο-πρώτο «Χάρι Πότερ».<p>
 Η φαντασία και το συχνά ανατρεπτικό χιούμορ της Ρόουλινγκ γέννησαν τέσσερα μέχρι στιγμής βιβλία (στα ελληνικά έχουν μεταφραστεί και κυκλοφορούν από τον «Ψυχογιό» τα τρία πρώτα, ήτοι «Ο Χάρι Πότερ και η Φιλοσοφική Λίθος», «Ο Χ.Π. και η Κάμαρα με τα Μυστικά» και «Ο Χ.Π. και οι Φυλακισμένοι του Αζκαμπάν») κι έναν ολόκληρο μαγικό κόσμο, όπου τα παιδιά μπορούν να είναι ήρωες και γενναιότερα από τους ενηλίκους, χωρίς καθόλου να πρέπει να ακολουθούν μια πολιτικά ορθή οδό: και τους μεγάλους παρακούν και οι αταξίες τους δεν τους βγαίνουν απαραιτήτως σε κακό. Ισα-ίσα μάλιστα.<p>
 Στον αφηγηματικό κόσμο της Ρόουλινγκ που είναι φυσικά αυθύπαρκτος, διεκδικώντας ήδη τις δάφνες του στο λογοτεχνικό σύμπαν μιας παιδικής βιβλιοθήκης (ό,τι κι αν σημαίνει αυτό), υπάρχουν βεβαίως αναγνωρίσιμα στοιχεία: οι ιστορίες του Πότερ θυμίζουν άλλοτε μια σκοτεινότερη «Μαίρη Πόπινς», άλλοτε σειρές βιβλίων με ήρωες εφήβους που φοιτούν εσωτερικοί σε κολέγια και άλλοτε ταινίες επιστημονικής φαντασίας. Τα συνειδητά ή ασυνείδητα «δάνεια» της συγγραφέως που όπως και να 'χει κατόρθωσε να φτιάξει το προσωπικό


της χαρμάνι δεν είναι φυσικά κατακριτέα.<p>
 Κακό, ή τουλάχιστον ενοχλητικό, είναι ότι ο Πότερ μετά από το πρώτο του βιβλίο


έπεσε θύμα ενός δικτύου διαφήμισης που αντιγράφει πιστά τους χολιγουντιανούς κανόνες του μάρκετινγκ: κυκλοφόρησαν μπλουζάκια, δημιουργήθηκαν 672 ηλεκτρονικές διευθύνσεις για εκείνον, καθετί που τον αφορούσε άρχισε να γίνεται είδηση στα έντυπα και οι εκδότες, καθώς και η «Γουόρνερ Μπράδερς» που ετοιμάζει και την ταινία για τον Χάρι Πότερ, άρχισαν να παίζουν το αποδεδειγμένα επιτυχημένο παιχνίδι της... απόκρυψης στοιχείων: ο τίτλος και το


περιεχόμενο του 4ου και πιο πρόσφατου βιβλίου της σειράς («Ο Χάρι Πότερ και το


Κύπελλο της Φωτιάς») διατηρήθηκαν επτασφράγιστο μυστικό μέχρι την ύστατη στιγμή -της κυκλοφορίας- κάνοντας τους αδημονούντες μικρούς αναγνώστες να κάνουν ουρές, ακόμα και διανυκτερεύοντας, έξω από τα αγγλικά βιβλιοπωλεία. Αντίστοιχα, μυστικά διατηρήθηκαν τα ονόματα των τριών παιδιών που θα ενσαρκώσουν τον Χάρι και τους κολλητούς του, τον Ρον και την Ερμιόνη, αναγάγοντας τελικά σε πρώτης τάξεως είδηση το καστ. Ο Πότερ ξέφυγε από τα χέρια των παιδιών. Η «ποτερομανία» έγινε φαινόμενο με το οποίο άξιζε να ασχοληθούν μερικές από τις σοβαρότερες εφημερίδες της Αγγλίας ή των ΗΠΑ, με πρώτους-πρώτους τους «Τάιμς». Η Τζ. Ρόουλινγκ κέρδισε 11, 2 δισ. δρχ. χάνοντας φυσικά την προσωπική της ηρεμία: κάθε στοιχείο της ζωής της, ακόμα και τα πιο «ακατάλληλα» (όπως οι σχέσεις της με τον πρώην σύζυγό της), έγινε είδηση που ταξίδευε όχι μόνο στην Αγγλία, αλλά και στις 15 άλλες χώρες όπου κυκλοφορούν μεταφρασμένα τα βιβλία της.<p>
 Ετσι, ενώ η Ρόουλινγκ ετοιμάζει το 5ο βιβλίο της σειράς (εξ αρχής υποσχέθηκε ότι θα γράψει συνολικά 7 βιβλία, όσα και τα σχολικά χρόνια του ήρωά της) και ενώ εν όψει της ταινίας, που θα αρχίσει να προβάλλεται το Νοέμβριο του 2001, αρχίζουν να διοχετεύονται σιγά σιγά στην αγορά 120 διαφορετικά προϊόντα Χάρι Πότερ, θελήσαμε... διαλύοντας τον Χάρι να ανακαλύψουμε πού οφείλεται η επιτυχία του, αν αυτή η επιτυχία δείχνει και το δρόμο της επιστροφής των παιδιών στην ανάγνωση και κυρίως πώς θα μπορούσαν τα σύγχρονα παιδιά να μυηθούν ξανά στον κόσμο του βιβλίου.<p>
 <b>Ο Χάρι Πότερ στην Ελλάδα<p></b>
 Αλλά ας πάρουμε τα πράγματα από την αρχή: τι πορεία είχε και έχει στην Ελλάδα ο Χάρι Πότερ, που παγκοσμίως έχει πουλήσει άνω των 40 εκατ. αντιτύπων; <p>
 Αν εξαιρέσει κανείς τον «Ελευθερουδάκη» που διαβεβαιώνει ότι από το '98 όταν το πρώτο βιβλίο της σειράς πρωτοκυκλοφόρησε στα ελληνικά, ο Πότερ βρίσκεται σταθερά στα μπεστ σέλερ κάθε μήνα, τα άλλα βιβλιοπωλεία με τα οποία επικοινωνήσαμε μιλούν για μεγάλη αύξηση των πωλήσεων, ειδικά το φετινό καλοκαίρι.<p>
 «Από την αρχή τα βιβλία είχαν καλή πορεία, όχι όμως τόσο καλή όσο προσδοκούσαμε και σε καμία περίπτωση ανάλογη με αυτήν που είχαν στην Αγγλία ή τις ΗΠΑ. Πάντως, ενώ μέχρι τώρα πουλούσαμε περί τα 500 αντίτυπα μηνιαίως, τους


τελευταίους μήνες οι πωλήσεις τετραπλασιάστηκαν», απαντά ο καθ' ύλην αρμόδιος Θανάσης Ψυχογιός. Για τον ίδιο, η επιτυχία οφείλεται πρωτίστως στη συγγραφική συνταγή και κατά δεύτερο λόγο στο μάρκετινγκ των Αγγλων εκδοτών. Αυτό το μάρκετινγκ «έσπρωξε» και την ελληνική αγορά. <p>
 Κατά τα άλλα, ο κ. Ψυχογιός θεωρεί ότι ο Πότερ είναι μάλλον μεμονωμένο φαινόμενο: «Tα σύγχρονα παιδιά», παρατηρεί, «προσκολλώνται στα ηλεκτρονικά μέσα. Μαθαίνουν λοιπόν να διαβάζουν μία σελίδα κατακόρυφα διατρέχοντας την οθόνη και όχι οριζόντια. Αυτό δεν είναι καθόλου εύκολο να αλλάξει. Ενας Χάρι Πότερ δεν μπορεί να σώσει τον κόσμο». <p>
 Η επιτυχία του Πότερ για τα ίδια τα παιδιά που τον διαβάζουν οφείλεται αποκλειστικά και μόνο στη συγγραφική συνταγή του.<p>
 «Είμαι σίγουρος ότι ο Χάρι Πότερ θα είναι πάντα μία μεγάλη επιτυχία και ότι θα


μείνει στην ιστορία ως ένα βιβλίο που ενθάρρυνε πολλά παιδιά να διαβάσουν...»,


απάντησε στους «Τάιμς» ο 13χρονος Ολιβερ.<p>
 «Μου έκανε εντύπωση ο συναρπαστικός κόσμος της μαγείας που αντικατοπτρίζει συμβολικά την πραγματικότητα, θίγοντας σοβαρά θέματα, όπως π.χ. το ρατσισμό...», απαντά και η 20χρονη Μάρω.<p>
 Tι λένε για το φαινόμενο Πότερ Eλληνες συγγραφείς κι εκδότες<p>
 <b>Τ</b>ον Χάρι Πότερ όμως δεν τον διαβάζουν μόνον παιδιά. Τον διαβάζουν και ενήλικες.
Σε γνωστούς ενήλικες συγγραφείς ή ανθρώπους τέλος πάντων εξοικιωμένους με το θέμα της παιδικής ανάγνωσης (ή μάλλον γενικώς της ανάγνωσης) απευθυνθήκαμε ζητώντας την άποψή τους α) για την επιτυχία του Πότερ και β) για το πώς θα μπορούσε ένα σύγχρονο παιδί να μυηθεί στον κόσμο του βιβλίου.<p>
 ΑΠΟΣΤΟΛΟΣ ΔΟΞΙΑΔΗΣ: «Yπάρχει υπερβολή γύρω από το θέμα "διάβασμα"»<p>
 α.
 Αναμφισβήτητα, στην επιτυχία βοήθησε η σύγχρονη ψυχολογική ανάγκη για κάθε λογής «φαινόμενα» και «θαύματα». Ομως, ο καπνός δεν προέκυψε χωρίς φωτιά. Η κίνηση αυτή άρχισε αφού ο πρώτος «Χάρι Πότερ» κέρδισε το κοινό με το σπαθί του. Το γεγονός ότι κάποια παιδιά (και όχι μόνο) έπιασαν στα χέρια τους για πρώτη φορά ένα βιβλίο είναι το δίχως άλλο ευοίωνο. Το αν θα υπάρξει κάποια λογής συνέχεια ή αλυσσιδωτές αντιδράσεις προς άλλα βιβλία θα το δείξει η πραγματικότητα. Τα θέματα αυτά δεν σηκώνουν πολλή μελλοντολογία. Τα «φαινόμενα» σπανίως δίνουν κάποιο μάθημα γενικής ισχύος, καθώς ακολουθούν τη δική τους λογική.<p>
 β.
 Αν και είμαι ο ίδιος συγγραφέας, και με αυτή την έννοια η απάντηση που θα δώσω
«δεν με συμφέρει», θέλω να παρατηρήσω ότι υπάρχει μια υπερβολή γύρω από τα θέματα «βιβλίο» και «διάβασμα». Κατά τη γνώμη μου, συνθήματα του τύπου «το βιβλίο πάνω από όλα», «το βιβλίο είναι ο καλύτερός σου φίλος» συμφέρουν αναμφισβήτητα μόνο όσους εσοδεύουν από την εμπορία τους, εκδότες, βιβλιοπώλες και, γιατί όχι, συγγραφείς. Από εκεί και πέρα, το βιβλίο δεν είναι αυταξία αλλά φορέας μηνυμάτων και ως φορέας, ουδέτερος. Βιβλία είναι η Βίβλος και οι «Αδελφοί Καραμαζώφ» ή η «Δίκη», βιβλία είναι και το «Μάιν Καμπφ» του Χίτλερ, και τα εκατομμύρια των υποπροϊόντων, όπως τα «ροζ μυθιστορήματα», τα άπειρα περί αστρολογίας, φενγκ-σούι κ.λπ. Κανείς δεν «γίνεται καλύτερος» μόνο και μόνο επειδή διαβάζει. Φυσικά, σε κάποιο βαθμό το «μέσο είναι το μήνυμα», όπως μας δίδαξε ο ΜακΛούαν, και είναι αδύνατο μία σαπουνόπερα, από την ίδια της τη φύση, να λειτουργήσει όπως ένα μεγάλο θεατρικό έργο ή μυθιστόρημα. Ομως, μην πηγαίνουμε στο άλλο άκρο. Οι κρίσεις που περνάμε είναι κυρίως κρίσεις των μηνυμάτων, όχι των φορέων τους. Δεν τίθεται λοιπόν κατά τη γνώμη μου θέμα του «πώς θα γυρίσουν τα παιδιά στην ανάγνωση».<p>
 ΞΕΝΙΑ ΚΑΛΟΓΕΡΟΠΟΥΛΟΥ: «Να πάρει κανείς τη συνήθεια να διαβάζει»<p>
 α.
 Νομίζω ότι η επιτυχία του ήταν και θέμα πλασαρίσματος. Εγινε ένα είδος μανίας.<p>
 β.
 Δεν ξέρω πώς μπορεί να βοηθήσει κανείς ένα γονιό. Το θέμα είναι να πάρει κανείς τη συνήθεια να διαβάζει. Πώς; Είναι πολλοί οι τρόποι: να έχουν οι γονείς τη συνήθεια να διαβάζουν, να υπάρχουν μέσα στο σπίτι βιβλία, χωρίς να ασκούνται όμως πιέσεις στο παιδί να διαβάσει ή η αίσθηση ότι πρέπει να αντιμετωπίζει το βιβλίο με ιδιαίτερο σεβασμό ή ότι η ανάγνωση πρέπει να γίνεται υπό ειδικές συνθήκες.<p>
 Εγώ, παιδί τυχερό γιατί είχα νονό τον Κάουφμαν, θυμάμαι ότι διάβαζα και έτρωγα
ή διάβαζα σκαρφαλωμένη σε ένα δέντρο. Τα 'χω ακόμα αυτά τα βιβλία με τους λεκέδες και τις αναμνήσεις τους.<p>
 ΑΝΑΣΤΑΣΙΑ ΛΑΜΠΡΙΑ: «Διά του παραδείγματος»<p>
 α.
 Δεν το έχω διαβάσει και έτσι δεν έχω άποψη.<p>
 β.
 Μόνον διά του παραδείγματος. Είναι ίσως πιθανότερο να διαβάζουν παιδιά που ζουν σε ένα σπίτι όπου το διάβασμα είναι κάτι φυσικό και όχι κάτι πολυτελές και όπου οι αρετές της ανάγνωσης δεν αναπτύσσονται σε λογίδρια. Θεωρώ όμως και
ότι το σχολείο κάνει το παν για να μην αντιμετωπίζεται η ανάγνωση ως κάτι φυσικό: όλα παρατίθενται αποσπασματικά, χρησιμοθηρικά και οι απόψεις για ένα λογοτεχνικό έργο δίνονται μασημένες στα παιδιά σε κάτι φυλλάδια.<p>
 ΜΑΡΩ ΛΟΪΖΟΥ: «Στο σύγχρονο γονιό γίνεται πλύση εγκεφάλου»<p>
 α.
 Ισως επειδή πρόκειται για ένα βιβλίο όλο φαντασία. Και μπράβο στη συγγραφέα που κάνει τα παιδιά να κρατούν ένα βιβλίο στο χέρι.<p>
 β.
 Δεν νομίζω ότι κανείς από εμάς έχει έτοιμη μια απάντηση. Ξέρω πάντως ότι το σημαντικότερο ρόλο παίζει ο δάσκαλος που τουλάχιστον πρέπει να καλλιεργεί την ανάγνωση στην τάξη. Από εκεί και πέρα το αν θα θελήσει το παιδί να πάει μετά στο βιβλιοπωλείο, εξαρτάται από 200 διαφορετικούς παράγοντες.<p>
 Υπάρχει πάντως κι ένα ολόκληρο σύστημα πλύσης εγκεφάλου που γίνεται στο σύγχρονο γονιό: τα νηπιαγωγεία έχουν πλέον κομπιούτερ, οι εκδότες πιέζουν για βιβλία που δεν ευνοούν τη φαντασία αλλά τη συσσώρευση γνώσεων...<p>
 Πάντως, ίσως μία λύση είναι να αφήνουμε τα παιδιά μόνα τους σε ένα βιβλιοπωλείο για να μάθουν να καλλιεργούν και τη δική τους πρωτοβουλία. Εχω ένα φίλο που το πρώτο Σάββατο κάθε μήνα παίρνει το γιο του απ' το χέρι και τον
πάει στο βιβλιοπωλείο. Το παιδί θέλει να 'ναι με τον πατέρα του και το ενθουσιάζει η προοπτική μίας τέτοιας μέρας...<p>
 ΓΙΑΝΝΗΣ ΞΑΝΘΟΥΛΗΣ: «Να αφήνουμε τα παιδιά να 'χουν άναρχη επιλογή»<p>
 α.
 Οχι μόνο δεν έχω διαβάσει τον Χάρι Πότερ, αλλά παθαίνω αλλεργία και μόνο που ακούω γι' αυτόν.<p>
 β.
 Κατ' αρχήν πιστεύω πως σήμερα υπάρχει μία μεγάλη θετική κίνηση προς το βιβλίο.
Οχι προς το παιδικό - δεν θεωρώ άλλωστε απαραίτητη την ύπαρξη βιβλίων για παιδιά. Το ίδιο και στο σινεμά: εγώ έβλεπα κυρίως τα ακατάλληλα -είδα τη «Στέλλα» στα 9 μου- και δεν έπαθα τίποτα.<p>
 Το πρόβλημα είναι οι γονείς: τι διαβάζουν και τι ξέρουν εκείνοι. Διότι τα παιδιά έχουν καλύτερο γούστο από τους γονείς τους, γι' αυτό και θα πρέπει να τα αφήνουμε να 'χουν άναρχη επιλογή. Τα σημερινά παιδιά δεν μπορεί άλλωστε να 'χουν φαντασιώσεις με το «Γεροστάθη» του Λέοντος Μελά...<p>
 Υστερα, η καλή λογοτεχνία δεν είχε ποτέ παιδαγωγικό χαρακτήρα. Και είναι μέγιστο θέμα το τι είναι παιδαγωγικό και τι όχι. Αλλωστε, το ζητούμενο της εποχής είναι από τα σημερινά παιδιά να γεννηθούν ορισμένοι διεστραμμένοι εφευρέτες: Aπό μια διεστραμμένη εφεύρεση μπορεί να εξαρτάται στο μέλλον η σωτηρία του πλανήτη...<p>
 EΥΓΕΝΙΟΣ ΤΡΙΒΙΖΑΣ: «Κουραστικά και απωθητικά τα σχολικά βιβλία»<p>
 α.
 Η Ρόουλινγκ αντλεί στοιχεία από πολλές πηγές (μεταφυσική μυθολογία, θρίλερ, σχολικές περιπέτειες) και τα συνδυάζει με μαεστρία. Καταφέρνει επίσης χωρίς εμφανή διδακτισμό να μεταδίδει με αλληγορίες μηνύματα φιλίας, αυτοθυσίας και φιλοσοφίας ζωής. Ολα αυτά συνδυάζονται με ένα έντονο αντιεξουσιαστικό στοιχείο, όπως στα βιβλία του άλλου πολυδιαβασμένου συγγραφέα, του Roald Dahl,
γονείς και δάσκαλοι οι οποίοι κάνουν κατάχρηση της θέσης και της εξουσίας τους
σατιρίζονται ανελέητα.<p>
 β.
 Το βιβλίο δεν πρέπει να είναι κάτι το απρόσιτο. Πρέπει να προσφέρει μια πλήρη αισθητική εμπειρία, να 'ναι κάτι που το παιδί το αγγίζει, το μυρίζει, το ξεφυλλίζει και το απολαμβάνει με κάθε τρόπο. Ο καλύτερος τρόπος για να αγαπήσει το παιδί το διάβασμα είναι να νιώθει ότι οι γονείς του απολαμβάνουν και οι ίδιοι το διάβασμα.<p>
 Ολες όμως αυτές οι προσπάθειες κινδυνεύουν να καταρρεύσουν από τη στιγμή που το παιδί πάει στο σχολείο. Τα περισσότερα σχολικά βιβλία είναι τόσο φτωχά αισθητικά, κουραστικά, βαρετά και απωθητικά που το παιδί συνδέει την έννοια του βιβλίου με αρνητικά συναισθήματα, με αποτέλεσμα να αντιπαθεί το βιβλίο γενικά...<p>
 <b>Οικογένειες που διαβάζουν<p></b>
 Ειδικά προς το δεύτερο ζήτημα ζητήσαμε και την άποψη της παιδοψυχολόγου Μελίνας Κορβέση: «Aπό την εμπειρία μου», απαντά, «πιστεύω πως μεγαλύτερες πιθανότητες να διαβάσουν έχουν όσα παιδιά προέρχονται από οικογένειες που διαβάζουν. Τα παιδιά μιμούνται ό,τι βλέπουν στο κοινωνικό τους περιβάλλον. Ενα
δεύτερο συναφές στοιχείο είναι ο χρόνος που αφιερώνει ένας γονιός για την εκτός τηλεόρασης δημιουργική απασχόληση με τα παιδιά του, ειδικά με πράγματα γραφοκινητικά: απλές κατασκευές μπορούν να κάνουν ένα παιδί να μάθει τις διαστάσεις, να εξοικειωθεί με το μολύβι και το χαρτί και τελικά με την ανάγνωση. Φυσικά, μεγάλο ρόλο παίζει αργότερα και ο δάσκαλος... Νομίζω πάντως πως δεν χρειάζεται να 'χουν οι γονείς τόσο μεγάλο άγχος για το αν θα διαβάσουν
τα παιδιά τους εξωσχολικά βιβλία ποιότητας. Δεν είναι κακό ένα 8χρονο παιδάκι να διαβάζει Μίκυ Μάους. Αν εξοικειωθεί με το γραπτό, θα 'ρθει και η ώρα που θα
πιάσει στα χέρια του ένα μυθιστόρημα...<p>


</td>  </tr></table></div><p>  <!--msnavigation--></td></tr><!--msnavigation--></table><br><center><table width = 640> <CENTER><b> Επικοινωνήστε με την </b><A HREF="mailto:elef@enet.gr">"E on-line"</A> <p><b> Copyright © 1999 Χ. Κ. Τεγόπουλος Εκδόσεις Α.Ε.</b><br> <br><font size = 2><b> ΑΠΑΓΟΡΕΥΕΤΑΙ </b> η αναδημοσίευση, η αναπαραγωγή, ολική, μερική ή περιληπτική, ή κατά παράφραση, ή διασκευή απόδοση του περιεχομένου της ηλεκτρονικής εφημερίδας με οποιονδήποτε τρόπο, μηχανικό, ηλεκτρονικό, φωτοτυπικό, ηχογράφησης ή αλλο, χωρίς προηγούμενη γραπτή άδεια του εκδότη. Νόμος 2121/1993 και κανόνες Διεθνούς Δικαίου πού ισχύουν στην Ελλάδα.</font></CENTER></table></center></body></html>
