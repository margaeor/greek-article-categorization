Την Τετάρτη, το πιθανότερο, θα ανακοινωθούν από το υπουργείο Παιδείας οι βάσεις εισαγωγής των σχολών της τριτοβάθμιας εκπαίδευσης.
 Οπως δήλωσε στην «Ε» ο γενικός γραμματέας του υπουργείου Παιδείας, Αθαν. Τσουροπλής, στη μηχανογραφική υπηρεσία του υπουργείου καταβάλλεται τεράστια προσπάθεια και υπάρχει ένα μικρό ενδεχόμενο, εάν επιτευχθουν οι χρόνοι, να είναι έτοιμα τα αποτελέσματα το πρωί της Τρίτης.
 Σήμερα, από το πρωί στο μηχανογραφικό τμήμα του υπουργείου Παιδείας θα γίνει η
τελευταία επαλήθευση των βαθμολογιών των υποψηφίων και αμέσως μετά θα μπουν στο σύστημα τα ονόματα των υποψηφίων και οι προτιμήσεις τους σε σχολές. 
 Οπως τόνισε στην «Ε» ο κ. Τσουροπλής στο σύστημα του υπουργείου που γίνεται επεξεργασία των αποτελεσμάτων δεν υπάρχει καμία δυνατότητα πρόσβασης ή παραβίασης και τα στοιχεία αυτά θα μπουν στο Ιντερνετ μετά την ανακοίνωσή τους
 Τα ονόματα των επιτυχόντων ανά σχολή θα αναρτηθούν στα λύκεια όλης της χώρας, μία ημέρα μετά την ανακοίνωση των βάσεων.
 Οι βάσεις θα ανακοινωθούν ταυτόχρονα για τους τελειόφοιτους που διαγωνίστηκαν με το νέο σύστημα εισαγωγής του Γ. Αρσένη και για τους απόφοιτους των προηγούμενων ετών που διαγωνίστηκαν με το σύστημα των δεσμών. Κι αυτό γιατί, σύμφωνα με το νόμο, εάν κάποιες θέσεις δεν καλυφθούν από τους τελειόφοιτους, αυτές θα δοθούν αυτομάτως στους παλαιούς απόφοιτους.
 Η μεγάλη καθυστέρηση στην ανακοίνωση των βάσεων (κάθε χρόνο δημοσιεύονται στα τέλη Αυγούστου) οφείλεται κυρίως στο πολύπλοκο σύστημα βαθμολόγησης του νέου συστήματος εισαγωγής που απαιτεί πολλές διασταυρώσεις πριν μπει στο σύστημα.
 Ενα άλλο στοιχείο που συνετέλεσε στην καθυστέρηση είναι η ημερομηνία που οι υποψήφιοι καταθέτουν το μηχανογραφικό τους δελτίο με τις σχολές προτίμησης. Ενώ δηλαδή με το παλιό σύστημα αυτό γινόταν μέσα στο Μάρτιο, φέτος οι τελειόφοιτοι κατέθεσαν τα μηχανογραφικά τους δελτία μέσα στον Ιούλιο αφού πρώτα ανακοινώθηκαν οι βαθμοί του απολυτηρίου τους.
 Σύμφωνα με όλες τις εκτιμήσεις που βασίζονται κυρίως στις πολύ υψηλές βαθμολογίες των υποψηφίων, οι βάσεις αναμένεται να διαμορφωθούν σε πολύ υψηλά επίπεδα. Αυτό ισχύει και για το παλιό σύστημα των δεσμών.
