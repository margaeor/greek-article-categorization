 Οι δηλώσεις μητροπολιτών όπως του Καλαβρύτων Αμβρόσιου και του Κονίτσης Ανδρέα,
καθώς και ο «αφορισμός» που επέβαλαν ιερείς-μέλη του Ιερού Συνδέσμου Κληρικών της Μυτιλήνης, τις τελευταίες ημέρες δημιούργησαν αμηχανία στο εσωτερικό της Ιεραρχίας.
 Προκάλεσαν όμως και την αντίδραση του αρχιεπισκόπου Χριστόδουλου που βλέπει τις τελευταίες ημέρες να χάνει τον έλεγχο του θέματος των ταυτοτήτων και άλλοι
ιεράρχες να μονοπωλούν το ενδιαφέρον των Μέσων Ενημέρωσης, βλάπτοντας με τις κινήσεις τους την εικόνα της Εκκλησίας.
 Για το λόγο αυτό με γραπτή δήλωσή του ο αρχιεπίσκοπος χθες έκανε «έκκληση προς
κάθε κατεύθυνση (...) να δείξουμε αγάπη ο ένας προς τον άλλο». Ωστόσο μόλις την περασμένη Κυριακή ο αρχιεπίσκοπος από άμβωνος είχε αναρωτηθεί: «ζούμε αυτόν, τον καιρό το πρόβλημα αν πρέπει να υποταχθούμε ως Εκκλησία στο θέλημα των κρατούντων ή, σηκώνοντας τη σημαία και το λάβαρο της αντίστασης και του λόγου του Θεού να άρουμε το σταυρό της δοκιμασίας». Μίλησε ακόμη, υψώνοντας τους τόνους, για αδαείς των θεολογικών και των εκκλησιαστικών θεμάτων. 
 Ο μητροπολίτης Καλαβρύτων Αμβρόσιος, από τη δική του πλευρά σύμφωνα με πληροφορίες, στις αρχές Σεπτεμβρίου προσανατολίζεται σε δυναμικές κινητοποιήσεις, όπως κλείσιμο των ναών της μητρόπολης, πένθιμο χτύπημα στις καμπάνες κάθε ναού, καθώς και μία μεγάλη συγκέντρωση. Τις ίδιες πληροφορίες για τις κινήσεις του πνευματικού αδερφού του αρχιεπισκόπου αναφέρει και η εφημερίδα της Πάτρας «Πελοπόννησος». 
 Η ανακοίνωση του αρχιεπισκόπου που βγήκε εν όψει της αναμενόμενης κλιμάκωσης του κηρύγματος που θα κάνει τον Δεκαπενταύγουστο, δεν απευθύνεται μόνο προς τους κληρικούς, αλλά «προς κάθε κατεύθυνση». Λέει ο αρχιεπίσκοπος στην ανακοίνωσή του: 
 « Τις ημέρες αυτές πριν από τον 15Αύγουστο, εορτή της Κοιμήσεως της Θεοτόκου και περίοδο κατανύξεως και βιώσεως της βαθυτάτης πνευματικότητας της Ορθοδόξου
Εκκλησίας μας, προβάλλονται από τα ΜΜΕ, δηλώσεις και αντιδηλώσεις πολιτικών και εκκλησιαστικών παραγόντων του τόπου, που γίνονται αιτία να πληγώνονται ψυχές. Οι ύβρεις, οι συκοφαντίες και οι αυθαίρετοι λόγοι, που μέσω του Τύπου ανταλλάσσονται, είναι όχι μόνον εκτός του κλίματος της περιόδου αυτής, αλλά και εκτός του πνεύματος της Εκκλησίας μας. Κάνω έκκληση θερμή προς κάθε κατεύθυνση να σεβαστούμε το μήνυμα της εορτής του 15Αυγούστου και να δείξουμε αγάπη ο ένας προς τον άλλο. Η διαφωνία σε ένα ζήτημα και οι διαφορές απόψεων σε θέματα ζωής δεν πρέπει να μας οδηγούν να χάνουμε τον ανθρωπισμό μας. Ετσι θα αντιμετωπιστεί καλύτερα και η υπάρχουσα κρίση στις σχέσεις Εκκλησίας και Πολιτείας».
 Ωστόσο «το κλίμα των ημερών» δεν δείχνουν να σέβονται κάποιοι μητροπολίτες και
προετοιμάζονται για νέες κινητοποιήσεις. Σύμφωνα με πληροφορίες ο ακραίος στις
απόψεις του μητροπολίτης Καλαβρύτων Αμβρόσιος, στις αρχές Σεπτεμβρίου πρόκειται να προχωρήσει σε κινητοποιήσεις και αυτή την φορά δεν θα παραμείνει στα λόγια. Ο μητροπολίτης προτίθεται να κλείσει ναούς της μητρόπολής του, να χτυπά τις καμπάνες όλων των ναών πένθιμα και στο τέλος να κάνει συγκέντρωση και γιατί όχι και πορεία σε κάποια πόλη της περιφέρειας της μητρόπολης Καλαβρύτων και Αιγιαλείας. Και όλα αυτά για δείξει στην κυβέρνηση ότι δεν υποχωρεί, θέλοντας να δείξει πυγμή! 
 Ο μητροπολίτης Καλαβρύτων και το Δεκαπενταύγουστο αναμένεται να χρησιμοποιήσει
σκληρές εκφράσεις τόσο κατά της κυβέρνησης όσων και εναντίον όλων όσοι ο ίδιος
θεωρεί ότι επιτίθενται στην Εκκλησία της Ελλάδας και την αδικούν. Αξίζει να σημειωθεί ότι στο εσωτερικό της Ιεραρχίας τις κινήσεις του αρχιεπισκόπου και του μητροπολίτη Καλαβρύτων τις συνδυάζουν. Θεωρούν δηλαδή κάποιοι μητροπολίτες
ότι αυτές οι κινήσεις γίνονται παράλληλα, εφαρμόζοντας μια τακτική της Εκκλησίας που είναι γνωστή από την εποχή που είχε τη μεγάλη κόντρα με την Πολιτεία για το θέμα της περιουσίας. Κάποιοι μητροπολίτες να κάνουν δηλώσεις και ο αρχιεπίσκοπος να λέει ότι δεν μπορεί να κάνει τίποτα για να τους ελέγξει. 
