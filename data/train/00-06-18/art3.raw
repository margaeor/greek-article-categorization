Γνωρίστηκαν στην πλατεία Κοτζιά το '74. «Ηταν η διαδήλωση της ημέρας», γελά τώρα ο ένας. «Νομίζω για τις βάσεις», λέει ο άλλος. «Αυτός είναι ο Βασίλης Παπακωνσταντίνου που έχει τραγουδήσει με το Θεοδωράκη στη Γερμανία. Σπουδαία φωνή», είχαν πει στον πρώτο. «Αυτός είναι λοιπόν ο Θάνος Μικρούτσικος», σκέφτηκε ο δεύτερος. Ακόμα φόραγαν αμπέχονα.
Πέρασαν 26 χρόνια και ακολούθησαν κοινοί δίσκοι («Σταυρός του Νότου», «Ολα από χέρι καμένα» και πρόσφατα «Η θάλασσα στη Σκάλα») μα και εμφανίσεις στο «Μύλο», τη «Σφεντόνα» και τώρα σε πόλεις ανά την Ελλάδα και την Κύπρο, και λάιβ, που αναμένεται.
Για αγάπη και θαυμασμό μιλάει ο Παπακωνσταντίνου. Αγάπη για το «τανκ του ελληνικού τραγουδιού που κατορθώνει να ανανεώνει εδώ και 20 χρόνια το κοινό του», εξομολογείται και ο Μικρούτσικος. Τώρα πια δεν φορούν αμπέχονα.  Η μήπως φορούν;
EP.: Ο Ρίτσος είχε πει «Eνας ηθοποιός απαγγέλλει την ποίησή μου ωραία. Εγώ την απαγγέλλω σωστά». Ισχύει αυτό στη σχέση συνθέτη-ερμηνευτή;
Θ.Μ.: Υπάρχει συχνά ο τραγουδιστής που τραγουδάει ωραία, σπανιότερα ο συνθέτης που τραγουδά σωστά -γι' αυτό κάποιες ερμηνείες συνθετών είναι αξεπέραστες. Ευτυχώς τα τελευταία 30-40 χρόνια υπήρξαν και σπουδαίες φωνές που τραγούδησαν και ωραία και σωστά.
EP.: Εσείς, ποια τέτοια τραγούδια δεν θα «τολμούσατε» να ερμηνεύσετε;
Β.Π.: Τους «7 Νάνους» τώρα που τους άκουσα από το Θάνο, το «Εγώ ο Μπέρτολτ Μπρεχτ», το «Σεβάχ το θαλασσινό» του Λοΐζου, το «Μια φυσαρμόνικα που κλαίει» του Μούτση...
Θ.Μ.:  Το «Ανοιξε λίγο το παράθυρο» του Μίκη στην εκτέλεση του '61.
EP.: Υπάρχουν και τα τραγούδια που τα δοκιμάζουν όλοι. Οπως την «Πιρόγα» σας, που την είπε και ο Σφακιανάκης.
Θ.Μ.: Κι εγώ τι φταίω; Οταν ένα τραγούδι παραδίδεται στην κρίση του κόσμου, όπως αυτό, που τολμώ να πω ότι είναι κλασικό, είναι μίζερο να λέει ο συνθέτης «εσύ δεν θα το πεις». Αλλωστε, η εκτέλεση του Σφακιανάκη αν και δεν με ενθουσίασε, δεν θεωρώ ότι έθιγε εμένα ή το τραγούδι.
Β.Π.: Από την στιγμή που ένα τραγούδι «κλασικοποιείται», μοιάζει σαν να μην ανήκει πια στο δημιουργό του αλλά στην πολιτιστική μας συνείδηση.
EP.: Στο ακουστικό μέρος του προγράμματός σας, εσείς κ. Παπακωνσταντίνου δεν είστε τόσο κινητικός όσο συνήθως. Μεγαλώνετε;
Β.Π.: Οχι, γιατί μετά ακολουθεί το ρυθμικό μέρος. Κι εκεί τι γίνεται; Μικραίνω πάλι; Απλώς, μελωδίες σαν κι αυτές δεν χρειάζονται ωραιοποίηση.
EP.: Εσείς πάλι κ. Μικρούτσικε σε τραγούδια όπως ο «Πιτσιρικάς» νιώθετε να μικραίνετε;
Θ.Μ.: Απ' την αρχή της σταδιοδρομίας μου ήμουν άτομο «σχιζοφρενές»: σαν να μην υπάρχει κομμάτι μουσικής που να μην το έχω κάνει. Εχω συχνά αναρωτηθεί γιατί έχω κάνει όπερα, ροκ, λαϊκά τραγούδια. Η απάντηση είναι ότι με οδηγούσαν τα κείμενα. Ξέρω πολλή μουσική και έχω διευρύνει τον κύκλο της γνώσης μου, ώστε το όποιο ταλέντο μου να μπορεί να λειτουργήσει σε πολλούς χώρους.
Β.Π.: Ο Θάνος είναι πιο νέος και από παλιά. Δεν κάθεται ήσυχος ποτέ.
Θ.Μ.: Αλλωστε, στις εμφανίσεις μας βλέπουμε νέους μαχητικότατους, που προέρχονται είτε από τα πανεπιστήμια είτε από τις μαθητικές καταλήψεις, που ζητούν καλύτερη ζωή. Σκεφτείτε την ανεργία του 13,6% που χτυπά κυρίως αυτούς. Υπάρχουν, και οι βαριεστημένοι, οι απόφοιτοι των ιδιωτικών σχολείων, τα πλουσιόπαιδα που πάσχουν από πλήξη.
EP.: Το τραγούδι ταρακουνά τους νέους όπως τους ταρακουνούσε στη χούντα ή μεταπολιτευτικά;
Β.Π.: Δεν είμαστε ιεροκήρυκες. Εγώ ο ίδιος έχω την ανάγκη να ταρακουνιέμαι και να αισθάνομαι ζωντανός. Δεν γράψαμε ποτέ ένα τραγούδι για να κάνουμε μάθημα.
Θ.Μ.: Θα επικαλεστώ τη μαζικότητα -έστω κι αν δεν είναι το δικό μου κριτήριο: δείχνει, όμως, ότι τους ταρακουνάμε. Βέβαια, αν ένας λάιφ-στιλίστας συνθετο-τραγουδοποιο-τραγουδιστής είχε 6.000 θεατές στην Πέτρα, θα παιζόταν στα κανάλια συνεχώς.
Β.Π.: Πάντως, αν μπορείς να κάνεις τον άλλο να ακολουθήσει τους χτύπους της καρδιάς του νομίζω ότι έχεις πετύχει πολλά.
EP.: Στη συναυλία κατά των βομβαρδισμών στη Σερβία, πετύχατε κάτι με τους χτύπους της καρδιάς σας;
Β.Π.: Συχνά παίρνεις θέση για να αποδείξεις στον ίδιο σου τον εαυτό ότι δεν ζεις γουρουνίσια. Πρακτικό αποτέλεσμα δεν θα υπήρχε, διότι διεθνώς πλέον τα πράγματα σχεδιάζονται από άλλους για εμάς, χωρίς εμάς.
Θ.Μ.: Η τέχνη δεν αλλάζει τον κόσμο, βοηθά όμως στην συνειδητοποίηση. Οταν π.χ. έγινε η ιστορία του Οτσαλάν -με την πολιτική του οποίου δεν ταυτίστηκα ποτέ- με έθιξε βαθύτατα ότι ένας άνθρωπος που εκπροσωπούσε ένα αγωνιζόμενο κομμάτι της πατρίδας του, πετούσε πάνω από την «πολιτισμένη» Ευρώπη χωρίς να μπορεί να προσγειωθεί. Η αντίδρασή μας ήταν αυτόματη. «Σας ευχαριστούμε γιατί μας σηκώσατε από τους καναπέδες», μου είπε μία γυναίκα και ήταν πολύ σημαντικό, όπως και το ότι π.χ. 10-20.000 άνθρωποι ξενυχτήσαμε έξω από την αμερικάνικη πρεσβεία. Μετά, βέβαια, τα κεφάλια μέσα.
Εδώ ακούς τον συμπαθή κατά τα άλλα κ. Σκανδαλίδη, αγκαλιασμένο μπροστά στις κάμερες με το Σφακιανάκη να λέει προεκλογικά στους νεολαίους του ΠΑΣΟΚ «εσείς δεν πρέπει να τραγουδάτε το Φοβάμαι όλα αυτάΣ αλλά το τάδε σουξέ του Νότη».
EP.: Για την Σερβία μιλήσατε. Για την Τσετσενία η «Πρωτοβουλία Πολιτών» δεν είπε τίποτα.
Θ.Μ.: Δεν υπάρχει πια. Ξεκίνησε με τη σύλληψη Οτσαλάν και σταμάτησε με τους βομβαρδισμούς.
Β.Π.: Και τότε, δεν σήμαινε ότι ήμασταν με τον Μιλόσεβιτς. Ημασταν εναντίον της βαρβαρότητας των βομβαρδισμών.
EP.: Η ιδεολογική αφετηρία της «17 Νοέμβρη» όπως την εξηγούσε στην προκήρυξή της ήταν συναφής με την αφετηρία της «Πρωτοβουλίας των Πολιτών» στην συναυλία κατά των βομβαρδισμών. Πώς σας φάνηκε αυτό;
Θ.Μ.: Η ατομική τρομοκρατία δεν έλυσε ποτέ κανένα πρόβλημα. Διαβάστε το εκπληκτικό βιβλίο του Νόρμαν Μέιλερ, το «Φάντασμα της πόρνης», για τα άδυτα της CIA.
Β.Π.: Εγώ ανέκαθεν ήμουν εναντίον της βίας και σίγουρα δεν έχει δικαίωμα κανείς να αφαιρεί τη ζωή κάποιου άλλου. Από την άλλη μεριά, όμως, η τρομοκρατία γεννά τρομοκρατία. Και είναι εκπληκτικό ότι η σύγχρονη Αμερική ονομάζει «τρομοκράτη» τον κουρδικό, τον ιρακινό ή τον γιουγκοσλαβικό λαό.
EP.: Και μέσα σ' όλα αυτά, έχουμε και τις ταυτότητες...
Θ.Μ.: Ο πολιτικός φαρισαϊσμός της κυβέρνησης συγκρούεται με τον θρησκευτικό πολιτικαντισμό.
Β.Π.: Εγώ έτσι κι αλλιώς ονειρεύομαι ένα κόσμο χωρίς ταυτότητες, όπου «ταυτότητα» του καθενός θα είναι η ιδιαιτερότητά του.
Θ.Μ.: Ως κυβέρνηση, δεν μπορείς να αγνοείς τον αρχιεπίσκοπο -όποιος κι αν είναι αυτός- και την Iεραρχία σε ένα θέμα που έστω 50-60 χρόνια είναι έτσι. Αλλά ο φαρισαϊσμός αφορά και την συνθήκη του Σένγκεν: όταν έχεις δώσει το δάσος, μη λες ότι προστατεύεις το δένδρο. Διότι με το άρθρο 7 της Σένγκεν είναι καταγεγραμμένα όχι μόνο τα θρησκευτικά μας δεδομένα, αλλά και τα πολιτικά και τα ερωτικά. Με το άρθρο 7 η κυβέρνηση τα έδωσε όλα. Απ' την άλλη υπάρχει και άκρατος πολιτικαντισμός της Eκκλησίας, κυρίως από τον Χριστόδουλο και μετά. Οταν έχεις θεσμικό ρόλο οφείλεις να είσαι προσεκτικός. Εγώ δεν είμαι θρησκευόμενο πρόσωπο...
Θ.Μ.: ...Και δεν πιστεύω ότι η Ορθοδοξία ταυτίζεται με τον ελληνισμό. Ενα κομμάτι του ελληνισμού συμπορεύεται με την Ορθοδοξία. Ομως, υπάρχουν και κάποιες παραδόσεις σ' αυτό το λαό. Δεν μας εξηγεί ο κ. Σημίτης τι εννοεί όταν λέει ότι θα μπούμε με τις ιδιαιτερότητές μας στην Ευρώπη; Μπαίνουμε τελικά ως σταυροδρόμι Ανατολής-Δύσης ή θα αρχίσει το ξερίζωμα; Γιατί εμένα η ομοιομορφία με σκοτώνει.
Β.Π.: Να ξέρουμε από πού ερχόμαστε, μήπως καταλάβουμε και πού πάμε...
Θ.Μ.: Και τέλος πάντων αν είναι να γίνει αυτός ο εκσυγχρονισμός, δεν κοιτάνε λίγο την ανεργία ή τους νεόπτωχους, που κοντεύουν να φτάσουν το 25%; Εκσυγχρονισμό με πτώματα θα κάνουμε;
Θ.Μ.: Υπάρχει, αλλά με τα σημερινά δεδομένα έχει ελάχιστες πιθανότητες να το δούμε να αρθρώνει ένα λόγο που να πείθει...
Θ.Μ.: Ακούστε: Η αριστερά έχει τέτοιες δυνάμεις. Είναι το ΚΚΕ, ένα κομμάτι που έχει απομείνει στον ΣΥΝ, αλλά και άτομα σκορπισμένα σε όλα τα κόμματα, στο ΔΗΚΚΙ, στο ΠΑΣΟΚ, ίσως στη Ν.Δ. Ομως όλο αυτό για να γίνει αντίπαλο δέος θέλει δουλειά.
Β.Π.: Οταν τα παγκόσμια κοινωνικά και οικολογικά κινήματα θα συστήσουν μία παγκόσμια αριστερά, τότε θα έχουμε και αντίπαλο δέος και μεγάλη ελπίδα.
EP.: Προς το παρόν αρκείσθε στο ΚΚΕ, με το οποίο προεκλογικά συνταχθήκατε...
Θ.Μ.: Θεωρώ ότι το ΚΚΕ στις βασικές επιλογές της τελευταίας συγκυρίας ήταν το πιο ξεκάθαρο κόμμα, συνδυάζοντας την αντίληψή του με την πρακτική του. Δηλαδή πολύ γουστάρισα τότε που έστειλαν τα στρατεύματα στην λαχαναγορά. Και μόνο γι' αυτό θα τους ψήφιζα.
EP.: «Δεν φοράμε πια αμπέχονα» είχατε πει σε μία συνέντευξή σας κ. Μικρούτσικε. Τελικά, ίσως τα φοράτε ακόμα...
Θ.Μ.: Ενα τραγούδι μου από τη «Θάλασσα στη Σκάλα» σε στίχους του Οδυσσέα Ιωάννου λέει «Οσο αλλάζουμε ζωή τόσο μένουμε ίδιοι». Με ένα περίεργο τρόπο αντανακλά την αλήθεια.
