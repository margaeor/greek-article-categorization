Δεν υπάρχει τουρίστας από την ομιχλώδη Αγγλία, που να μην εντυπωσιάζεται από το ελληνικό φως. Οταν, όμως, ο Χένρι Μουρ επισκέφθηκε τη χώρα μας πριν από 50 χρόνια, αυτό το φως έλαμψε μέσα του, ανατρέποντας τις μέχρι τότε αντιλήψεις του. 
Δεν ήταν μόνο ότι μετατράπηκε σε ειλικρινή θαυμασμό η αρχική του απόρριψη για το ελληνικό ιδεώδες. Παράλληλα, σημειώθηκε μια μεταστροφή στο έργο του, όπου άφησε να εκδηλωθούν οι επιδράσεις της αρχαιοελληνικής τέχνης.
Τον αντίκτυπο που είχε η ελληνική εμπειρία στα έργα και τη σκέψη του κορυφαίου βρετανού γλύπτη ανιχνεύει πρώτη φορά η έκθεση «Χένρι Μουρ. Υπό το φως της Ελλάδας», που οργανώνει το Ιδρυμα Βασίλη και Ελίζας Γουλανδρή στο μουσείο του, στην Ανδρο, από το ερχόμενο Σάββατο και έως τις 17 Σεπτεμβρίου. 
Κάτω από το ελληνικό φως, που τόσο τον εντυπωσίασε, θα παρουσιαστούν 45 γλυπτά, 26 σχέδια, τρία χαρακτικά, πέντε λευκώματα, δύο ταπισερί, καθώς και πολλές μακέτες και αντικείμενα από το εργαστήριό του. 
«Το ελληνικό φως είναι, όπως λένε όλοι, κάτι που δεν μπορείς να το φανταστείς προτού το βιώσεις. Στην Αγγλία, το μισό φως, κατά κάποιον τρόπο, απορροφάται μέσα στο αντικείμενο, όμως στην Ελλάδα το αντικείμενο μοιάζει να αναδίδει φως σαν να φωτίζεται το ίδιο από μέσα», έλεγε ο διάσημος γλύπτης μετά το ταξίδι του στην Ελλάδα το 1951, στο πλαίσιο μιας περιοδεύουσας έκθεσης που φιλοξενήθηκε στο Ζάππειο.
Στο σύντομο πέρασμά του από τη χώρα μας, ο Χένρι Μουρ είχε την ευκαιρία να δει τα σημαντικότερα αρχαιολογικά μας μνημεία. «Στην Ακρόπολη, όταν στάθηκε μπροστά στον Παρθενώνα με φόντο το γαλάζιο αττικό ουρανό, αισθάνθηκε, κατά την ομολογία του, τη μεγαλύτερη συγκίνηση που είχε νιώσει ποτέ», σημειώνει ο διευθυντής του Μουσείου Σύγχρονης Τέχνης Ανδρου Κυριάκος Κουτσομάλλης στον κατάλογο της έκθεσης. 
«Στα μνημεία και τα μουσεία που επισκέφτηκε ­Μυκήνες, Δελφούς, Ολυμπία, Εθνικό Αρχαιολογικό Μουσείο­ αισθάνθηκε να αναζωπυρώνεται μέσα του η σχέση που τον έδενε, σαν αδιόρατο νήμα με την Αρχαία Ελλάδα και την τέχνη της, μια τέχνη την οποία επί τριάντα χρόνια παραμέριζε θεωρώντας την ως κατεστημένη. Είδε τους ήρεμους ακέφαλους κορμούς να ακτινοβολούν εκφραστική δύναμη και ένιωσε το διαχρονικό δεσμό του με έναν πολιτισμό που δεν έπαψε να εκφράζει βαθύτερες αξίες. Η επιρροή φάνηκε να ήταν καταλυτική. Κοιτάζοντας, το 1953, τον δικό του Κορμό με πτυχώσειςΣ θα ομολογήσει για το ταξίδι του: Είχε μεγαλύτερη επίδραση πάνω μου απ' ό,τι αρχικά νόμιζαΣ».
Ας δούμε, όμως, πώς ο ίδιος ο Μουρ ανακάλυψε την Ελλάδα: «Οι Μυκήνες ήταν τρομερά εντυπωσιακές. Ενιωθα να συνειδητοποιώ την αρχαιοελληνική τραγωδία ή, μάλλον, τι σημαίνει Ελλάδα ­πολύ, μα πολύ βαθύτερα απ' όσο ποτέ άλλοτε. Και οι Δελφοί, μολονότι πράγματι βρήκα ότι υπήρχε εκεί μια μικρή δόση θεατρικότητας, θαρρείς και οι αετοί σηκώνονταν να πετάξουν ένα γύρο κατά παραγγελία, και η Ολυμπία, με την ειδυλλιακή αίσθηση μιας υπέροχης ζωής που σου δίνει, και βέβαια η Ακρόπολη ολόκληρη».
Πρωτοπόρος μοντερνιστής, από την αρχή της πορείας του έκοψε τους δεσμούς με τις συμβατικές θέσεις της βικτωριανής αστικής αισθητικής προκαλώντας «την κατακραυγή των συντηρητικών καλλιτεχνικών κύκλων της Αγγλίας». 
Γοητευμένος από την τέχνη των πρωτόγονων πολιτισμών, απέρριψε το κλασικό ιδεώδες του ωραίου και εκφράστηκε με λιτές, αφαιρετικές και καμπυλωτές φόρμες στα γλυπτά του, που βρίσκονται σε πολλούς δημόσιους χώρους. 
Ο Μουρ προσέγγισε τα αρχαιοελληνικά πρότυπα «λίγο λίγο, χωρίς να γίνει αντιληπτός», όπως επισημαίνει ο Αγγλος επιμελητής της έκθεσης Ρότζερ Κάρντιναλ, και η επιρροή τους «διείσδυσε σε ένα ασυνείδητο επίπεδο» αρχικά, για να αναδυθεί στην ωριμότητά του. Ηταν όμως τόσο δυνατός αυτός ο δεσμός, που κράτησε μέχρι το τέλος της ζωής του. 
Είναι χαρακτηριστικό ότι όταν ο καλλιτέχνης επισκέφθηκε, σε ηλικία 83 ετών, το Βρετανικό Μουσείο, είχε δηλώσει: 
«Αν μου ζητούσαν να εξηγήσω σε σπουδαστές τι εννοώ λέγοντας αίσθηση φόρμαςΣ, ίσως ξεκινούσα με την Αίθουσα Κυκλαδικής Τέχνης, γιατί αυτό που έχει η κυκλαδική γλυπτική είναι μια απίστευτα καθαρή αίσθηση του στιλ, της ενότητας της φόρμας. Λες και οι δημιουργοί της τέχνης αυτής ήταν αδύνατο να αποτύχουν, αλλά πάντοτε έφταναν σε ένα αποτέλεσμα εξ αρχής αναπόφευκτο».
Η ελληνική εμπειρία δεν ενίσχυσε μόνο το ενδιαφέρον του για τις πτυχώσεις που αποκαλύπτουν ή περικλείουν την ανθρώπινη φόρμα. Ταυτόχρονα, τον ώθησε να εμβαθύνει στις αξίες του ουμανισμού.
«Η διεθνής φήμη του Μουρ μεγάλωνε μαζί με τη ζήτηση, μετά τον πόλεμο, για γλυπτά που προορίζονταν για δημόσιους χώρους», εξηγεί η επιμελήτρια του Ιδρύματος Χένρι Μουρ, Ανίτα Φέλντμαν Μπένετ. 
«Το έργο του άρχισε να θεωρείται το πρότυπο ενός καινούριου είδους τέχνης δημόσιων χώρων, που κοιτούσε προς το μέλλον μέσα από τη διαμόρφωση των σύγχρονων αστικών χώρων ενώ, ταυτόχρονα, επιβεβαίωνε την επιβίωση της παράδοσης και του ανθρωπισμού σε κοινότητες που είχε συντρίψει ο πόλεμος».
Την ημέρα των εγκαινίων θα γίνει συζήτηση με θέμα «Η ελληνική γλυπτική στα μεταπολεμικά χρόνια», την οποία θα συντονίσει η Πρόεδρος του Πανεπιστημίου της Ευρώπης Ελένη Γλύκατζη-Αρβελέρ.
