Εστία μόλυνσης και κινδύνου της δημόσιας υγείας αποτελεί η λειτουργία του Προγράμματος Μεταφόρτωσης Απορριμμάτων στο Χαλάνδρι.
Οι κάτοικοι δηλώνουν αγανακτισμένοι και έχουν ήδη καταφύγει, εκτός από τη Νομαρχία Αθηνών και το Συνήγορο του Πολίτη, και στη Δικαιοσύνη. Ο δήμος όμως φαίνεται ότι εξακολουθεί να αγνοεί τις αποφάσεις των αρμοδίων που ορίζουν να σφραγιστεί άμεσα ο χώρος.
Η ιστορία είναι παλιά και ξεκινάει περίπου το 1992, όταν αποφασίστηκε στο χώρο εκείνο να λειτουργήσει πιλοτικό σύστημα μεταφόρτωσης των απορριμμάτων με τη συνεργασία του Ενιαίου Συνδέσμου Δήμων και Κοινοτήτων Νομού Αττικής. Στις αρχές φαίνεται ότι όλα λειτουργούσαν άψογα, χωρίς ιδαίτερα προβλήματα.
Τα τελευταία χρόνια όμως το σκηνικό έχει ανατραπεί:
H Φτάνοντας προστά στο κολυμβητήριο επί της οδού Πεντέλης, πρέπει να κρατήσεις την αναπνοή σου και να διασχίσεις γρήγορα το δρόμο.
H Στο χώρο μετρήσαμε 16 κοντέινερ που κάνουν την συμπίεση των απορριμμάτων.
H Η εικόνα δεν περιγράφεται. «Πρόγραμμα Μεταφόρτωσης Απορριμμάτων Δήμου Χαλανδρίου» διαβάσαμε σ' ένα από τα κοντέινερ, και βιαστήκαμε να πάμε στο πίσω μέρος όπου βρίσκεται το αμαξοστάσιο του δήμου, για να αποφύγουμε την άσχημη μυρωδιά. Εκεί μας περίμενε μια ακόμη έκπληξη: Σωροί από κλαδιά δέντρων και υπολείμματα από σκουπίδια σε σωρό. 
H Λίγο πιο πέρα ήταν μια λίμνη από νερό, που σχημάτιζε μικρή χαβούζα, και η οποία απ' ό,τι μάθαμε δημιουργήθηκε από το πλύσιμο των κάδων. 
H Αριστερότερα ένας ψηλός μαντρότοιχος χωρίζει τα σκουπίδια από το κλειστό κολυμβητήριο και το γήπεδο του Χαλανδρίου. Παντού στο προαύλιο είχαν στηθεί ποντικοπαγίδες, για «τους μεγάλους αρουραίους που κυκλοφορούν ανενόχλητοι τη νύχτα».
 «Ζούμε υπό κατάσταση δηλητηριώδους πολιορκίας, χωρίς κανείς να συγκινείται», λέει στην «Κ.Ε.»  περίοικος Ξ. Αλούπη. «Καθημερινά μάς πνίγει η δυσοσμία», διαμαρτύρεται ο Στέφ. Στεφάνου, στέλεχος τραπέζης. 
 «Ο παραπάνω χώρος δεν διαθέτει την απαραίτητη άδεια διαχείρισης στερεών αποβλήτων», επισημαίνει σε έγγραφό της η διεύθυνση Υγείας της νομαρχίας Αθηνών προς το δήμο Χαλανδρίου από 1.10.98. Μάλιστα η νομάρχης Αθηνών Ελένη Μπεσμπέα έχει καταστήσει σαφή την απόφασή της.
«Διακόπτουμε οριστικά τη λειτουργία του χώρου στη συμβολή των οδών Ολύμπου και Αττικής στο Χαλάνδρι, ως χώρου ΣΜΑ... Το τμήμα Βριλησσίων, στο οποίο κοινοποιείται το παρόν, παρακαλείται για τη σφράγιση του ακινήτου άμεσα». Κανεις όμως δεν επενέβη... 
 Ακόμη και μετά το πόρισμα-καταπέλτη του Συνήγορου του Πολίτη στα τέλη Φεβρουαρίου φέτος, τίποτα δεν έχει αλλάξει.
Από την αυτοψία ειδικού επιστήμονα του Συνήγορου στην περιοχή του Σταθμού Μεταφόρτωσης Απορριμμάτων «διαπιστώθηκε ότι πράγματι υπάρχουν διάσπαρτα σκουπίδια, δοχεία συλλογής σκουπιδιών, εγκαταστάσεις συντήρησης οχημάτων, δυσοσμία καθώς και διάφορα άλλα αντικείμενα, τα οποία αποτελούν στερεά απόβληταΣ κατά τους ορισμούς της νομοθεσίας».
 Λίγους μήνες μετά ακολούθησε δεύτερη αυτοψία, αυτή τη φορά από το Τμήμα Προστασίας Περιβάλλοντος της Νομαρχίας Αθηνών: «...Ο χώρος χρησιμοποιείται παρανόμως για την προσωρινή εναπόθεση φορτίων απορριμμάτων».
 «Την κύρια ευθύνη για την κατάσταση, εάν είναι πράγματι δυσάρεστη, την έχει ο δήμος», υποστηρίζει ο πρόεδρος του ΕΣΔΚΝΑ, κ. Λαντζουράκης.
«Η λύση του Χαλανδρίου είναι η πιο ευέλικτη, διότι δεν απαιτεί τη δημιουργία εργοστασίου. Ειδικά κοντέινερ συμπιέζουν τα σκουπίδια και στη συνέχεια ειδικό αυτοκίνητο τα μεταφέρει στο χώρο υγειονομικής ταφής, χωρίς άσκοπα δρομολόγια απορριμματοφόρων». 
Παρόμοιο πρόγραμμα μεταφόρτωσης σκουπιδιών λειτουργεί και στο δήμο Δάφνης, ενώ έχουν δημιουργηθεί τέσσερις ολοκληρωμένοι Σταθμοί Μεταφόρτωσης Απορριμμάτων, στη Καλλιθέα, τη Νέα Σμύρνη, στο Βύρωνα και το Σχιστό. «Το Πρόγραμμα Μεταφόρτωσης Απορριμμάτων είναι η πιο σύγχρονη εναλλακτική λύση, καθώς μειώνει το κόστος για τους δήμους από την αποκομιδή των σκουπιδιών έως και 40%».
 Από την πλευρά του ο δήμαρχος Χαλανδρίου Κώστας Παττακός επισημαίνει για το θέμα ότι ο χώρος αυτός, «χρησιμοποιείται από 25ετίας ως αμαξοστάσιο του δήμου και από το 1992 συμμετέχει στο πρόγραμμα μείωσης του όγκου των απορριμμάτων με τη χρησιμοποίηση συστήματος αυτόματης φόρτωσης των κάδων σε κλειστά κοντέινερ και σε καμία περίπτωση δεν χρησιμεύει για τις λειτουργίες Σταθμού Μεταφόρτωσης Απορριμμάτων». Ο δήμαρχος επίσης διαβεβαίωσε και εγγράφως το Συνήγορο του Πολίτη από τις 20 Δεκεμβρίου 2000 ότι εντός τριμήνου θα έχει ήδη δρομολογηθεί η μεταστέγαση του αμαξοστασίου σε άλλο χώρο.
