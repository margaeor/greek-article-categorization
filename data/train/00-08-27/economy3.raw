Ριζοσπαστικές «αλλαγές» με στόχο τη λύση του γόρδιου δεσμού στο χάρτη των εργασιακών σχέσεων επεξεργάζεται το επιτελείο της κυβέρνησης παράλληλα με τις μετ' εμποδίων διαδικασίες του κοινωνικού διαλόγου.
Η «ιδέα» που έχει αρχίσει να ωριμάζει στους επιτελείς του σχεδιασμού των αλλαγών αυτών είναι η δημιουργία εργαζομένων δύο ταχυτήτων, στον ιδιωτικό αλλά και στον δημόσιο τομέα, με στόχο την εκτόνωση των συνδικαλιστικών αντιδράσεων στην εισαγωγή των μέτρων απορύθμισης της αγοράς εργασίας.
Το οικονομικό επιτελείο εισηγείται κατ' αρχάς τη διασφάλιση των δικαιωμάτων των ήδη εργαζομένων όσον αφορά την απασχόληση και τα ασφαλιστικά κεκτημένα με βάση την ισχύουσα νομοθεσία, η οποία είχε εγκριθεί από τη Βουλή πριν από δύο χρόνια.
Για τους νεοεισερχόμενους όμως προτείνεται η εφαρμογή ενός νέου πλαισίου σχέσεων εργασίας οι οποίες έμμεσα θα αφήνουν σχεδόν ελεύθερο το όριο των απολύσεων.
Για να επιτευχθεί ο στόχος αυτός, όπως αναφέρουν αρμόδια στελέχη του οικονομικού επιτελείου, θα γίνουν παρεμβάσεις και στο Δημόσιο όπου θα διευρυνθεί ο ρόλος της μερικής απασχόλησης, η οποία δεν θα διασφαλίζεται απέναντι στον κίνδυνο των μαζικών απολύσεων, ενώ παράλληλα θα διευρυνθεί η χρήση των συμβάσεων έργου αλλά και ο ανύπαρκτος ακόμα στην Ελλάδα θεσμός της «ενοικίασης» εξειδικευμένων στελεχών από εταιρείες παροχής υπηρεσιών. Ετσι, ο - ενενεργός, σήμερα - νόμος για μερική απασχόληση στο Δημόσιο, θα εφαρμοστεί και θα συνοδευτεί με μειωμένη ασφαλιστική κάλυψη, ανάλογη των ωρών εργασίας, όπως και στον ιδιωτικό τομέα.
Τα μέτρα, όπως διευκρινίζουν στο ΥΠΕΘΟ, θα είναι ευκολότερο να εφαρμοστούν στον ιδιωτικό τομέα, «γιατί εκεί, λιγότερο ή περισσότερο, οι σχέσεις εργασίας έχουν ήδη ελαστικοποιηθεί και η εφαρμογή της μερικής απασχόλησης ή ακόμη των εξατομικευμένων ή ειδικών συμβάσεων έχει μεγάλη έκταση».
Το πρόβλημα εντοπίζεται στο δημόσιο τομέα και ιδιαίτερα στον ευρύτερο δημόσιο τομέα των ΔΕΚΟ όπου πρέπει, όπως υποστηρίζουν τα συναρμόδια υπουργεία, να αλλάξει άρδην το εργασιακό καθεστώς για να επιτευχθεί η απαιτούμενη αύξηση της παραγωγικότητας και να επιβιώσουν οι επιχειρήσεις αυτές στο καθεστώς απελευθερωμένων αγορών της ευρωζώνης.
Η τακτική αυτή κίνηση του διαχωρισμού των εργαζόμενων σε δύο ουσιαστικά ταχύτητες προσδοκάται ότι θα διευκολύνει το διάλογο με τα συνδικάτα για την αναπροσαρμογή των εργασιακών σχέσεων, καθώς δεν θέτει υπό άμεση απειλή τα κεκτημένα των ήδη εργαζόμενων στον ευρύτερο δημόσιο τομέα και παράλληλα «ικανοποιεί το αίτημα για εισαγωγή όρων αύξησης της παραγωγικότητας και ανταγωνιστικότητας στον ευρύτερο δημόσιο τομέα». Σε όλα αυτά πρέπει να προστεθεί και η διευθέτηση του χρόνου εργασίας που η κυβέρνηση θεωρεί απολύτως αναγκαίο μέτρο.
Παράλληλα υποστηρίζεται ότι η αποδοχή των αλλαγών αυτών από τους εκπροσώπους των εργαζομένων τόσο της ΑΔΕΔΥ όσο και της ΓΣΕΕ πρέπει να συνοδεύεται «ανταποδοτικά» με ενίσχυση των προγραμμάτων επανένταξης -μέσω της επανεκπαίδευσης- όσο και των ίδιων των ανέργων(με ουσιαστικά επιδόματα) ή των απολυόμενων από τις θέσεις εργασίας που θα χάνονται μέσα από την αναδιοργάνωση και τον αποκαλούμενο «εξορθολογισμό» της λειτουργίας του Δημοσίου και των επιχειρήσεων του ιδιωτικού τομέα με την εισαγωγή των νέων τεχνολογιών.
Στο σημείο αυτό μάλιστα, ο υφυπουργός Eθνικής Οικονομίας κ. Πάχτας με πρόσφατη δήλωσή του υποστήριξε ότι η προωθούμενη αυτοχρηματοδότηση των έργων, αντί της χρηματοδότησής τους από τον προϋπολογισμό, θα οδηγήσει σε ανάπτυξη τη δραστηριότητα του ιδιωτικού τομέα και τη δημιουργία θέσεων εργασίας οι οποίες θα καλύπτουν τις θέσεις που θα χάνονται από το δημόσιο τομέα.
Οι θέσεις αυτές αντιμετωπίζονται με πολλές επιφυλάξεις από κυβερνητικά στελέχη ακόμα και του «εκσυχρονιστικού» στρατοπέδου, ορισμένα εκ των οποίων εμπλέκονται άμεσα και στον κοινωνικό διάλογο για το εργασιακό.
