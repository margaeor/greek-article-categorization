Αποποιήθηκε τις κυβερνητικές ευθύνες για τη συνεχιζόμενη «χαμηλή πτήση» του Χρηματιστηρίου ο πρωθυπουργός Κώστας Σημίτης. Είπε ότι η κυβέρνηση νοιάζεται για τους επενδυτές και υποστήριξε ότι το Xρηματιστήριο έχει προοπτική, γιατί η
οικονομία έχει σταθερότητα και παρουσιάζει υψηλούς ρυθμούς ανάπτυξης.
 Aνέφερε, επίσης, ότι το ΧΑΑ είναι μια αγορά και επηρεάζεται από πολλούς παράγοντες, όπως είναι η Γουόλ Στριτ. Προσδιόρισε την ευθύνη του κράτους στο να εξασφαλίζει τη διαφάνεια στη λειτουργία του ΧΑΑ, να γίνονται έλεγχοι, να υπάρχει εποπτεία και να λειτουργεί η αγορά χωρίς εμπόδια και τόνισε ότι η κυβέρνηση έχει πάρει μέτρα προς αυτές τις κατευθύνσεις.
 Υποστήριξε ότι η κυβέρνηση δεν παρεμβαίνει στη λειτουργία του ΧΑΑ και κατηγόρησε τη Ν.Δ. ότι η συνεχής ενασχόλησή της με αυτό είναι αρνητική για τη λειτουργία της αγοράς. 
 Ακόμα προανήγγειλε και έλεγχο στο αν οι επιχειρήσεις επενδύουν τα χρήματα που παίρνουν από το ΧΑΑ και υποστήριξε ότι και πέρυσι, που το Xρηματιστήριο ήταν ψηλά, από το ίδιο βήμα της ΔΕΘ τα ίδια έλεγε, ότι δηλαδή η κυβέρνηση δεν επεμβαίνει στο ΧΑΑ. Αναφερόμενος στη γνωστή προ-ευρωεκλογική διαφήμιση του ΠΑΣΟΚ για το ΧΑΑ, είπε ότι εκείνη η διαφήμιση το μόνο που έλεγε είναι ότι το Xρηματιστήριο άρχισε να λειτουργεί και συνεχώς εισάγονται σε αυτό νέες επιχειρήσεις.
