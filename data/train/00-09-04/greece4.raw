Αφού είπε ότι η Εκκλησία δεν είναι οπισθοδρομική, δεν έχει αντιευρωπαϊκό προσανατολισμό και δεν παράγει φονταμενταλισμό, «όπως κατηγορείται», ο αρχιεπίσκοπος Χριστόδουλος, χθες το πρωί, στράφηκε προς τους πιστούς του Αγίου
Δημητρίου Π. Ψυχικού, που του φάνηκαν λίγοι και είπε: «Ξέρω ότι κατά τεκμήριον
οι κατοικούντες (σ.σ. στο Π. Ψυχικό) έχουν υψηλό μηνιαίο εισόδημα. Λέτε να είναι αυτό η αιτία που είστε τόσο λίγοι; », ρώτησε και πρόσθεσε: «Καλά εσάς σας
επαινώ· στους άλλους θέλω να επαναλάβω το λόγο του Χριστού.
 Σύμφωνα με τη ελεύθερη μετάφραση που έκανε ο αρχιεπίσκοπος, ο Χριστός είχε πει: «Προσέχετε μήπως απασχολείστε περισσότερο του δέοντος με τις υλικές και βιοτικές μέριμνες και σας παρασύρουν αυτές στα χρηματιστήρια και στις επιχειρήσεις και στα εργοστάσια και στα δολάρια και στις δραχμές και κάποτε έλθει ο Κύριος και σας βρει αιφνίδια τελείως ανέτοιμους να τον υποδεχθείτε».
 Κατά τη διάρκεια του κηρύγματος που είχε προηγηθεί, ο αρχιεπίσκοπος προσπάθησε
να πείσει τους πιστούς ότι ο ίδιος και και Ιερά Σύνοδος ποτέ δεν υπήρξαν οπισθοδρομικοί. Οπως είπε: «Το πρώτο που ακούσαμε να επαναλαμβάνεται και πρόσφατα μάλιστα, είναι ότι η Εκκλησία είναι ένας θεσμός οπισθοδρομικός, ο οποίος μάλιστα σύρει την Ελλάδα προς τα πίσω, ενώ άλλοι σπρώχνουν την Ελλάδα προς τα εμπρός. Δεν υπάρχει μεγαλύτερη αδικία και μεγαλύτερη συκοφαντία για την Εκκλησία αν εννοούν ότι η Εκκλησία είναι θεσμός οπισθοδρομικότητος. Γιατί η πρόοδος, αγαπητοί μου, δεν σηματοδοτείται από την υλική ευμάρεια ούτε από την άνοδο του βιοτικού επιπέδου. Η αληθινή πρόοδος προέρχεται από την εσωτερική καλλιέργεια των ψυχών».
 Στη συνέχεια είπε ότι η Εκκλησία κατηγορήθηκε πως «έχει αντιευρωπαϊκό προσανατολισμό και στέκεται αντίθετη στην προσπάθεια που γίνεται από τις κυβερνήσεις μας για να εξευρωπαϊστούμε και να γίνουμε ισότιμα μέλη της Ευρωπαϊκής Eνωσης, και αυτό είναι ψέμα».
 Εκανε κι ένα ερώτημα: «Υπάρχει κανένας λαός, ο οποίος θα εδέχετο ποτέ να απαρνηθεί την ιστορία του; Γερμανός, Γάλλος, Aγγλος, Ιταλός ή οποιοσδήποτε άλλος; Εχετε ποτέ φανταστεί αν είναι δυνατόν να απαρνηθεί την ιστορίαν του και
την παράδοσή του; Και γιατί τάχα μόνο εμείς πρέπει να το κάνουμε αυτό; ».
 Και συνέχισε: «Μας λένε ότι η Εκκλησία παράγει τον φονταμενταλισμό, δηλαδή το φανατισμό και τη μισαλλοδοξία, την εσωστρέφεια απέναντι στους ξένους. Είναι ψέμα. Η Εκκλησία της Ελλάδος ευρίσκεται σε επαφή με όλο τον κόσμο και ιδιαίτερα τους ευρωπαϊκούς θεσμούς».
