 Με μόρια θα γίνονται οι περισσότερες προσλήψεις στο Δημόσιο, εκτός διαδικασίας
ΑΣΕΠ μπαίνουν αρκετοί δημόσιοι οργανισμοί, οι οποίοι αναλαμβάνουν την πρωτοβουλία και την ευθύνη για τον τρόπο και τη διενέργεια του διαγωνισμού, ακόμα και για τον έλεγχο των δικαιολογητικών των υποψηφίων.
 Το ΑΣΕΠ απλώς «προεδρεύει» στη διαδικασία και ασκεί τακτικούς δειγματοληπτικούς ελέγχους. Οι κυριότερες αλλαγές στο σύστημα των προσλήψεων που επιφέρουν οι προχθεσινές εξαγγελίες της υπουργού Eσωτερικών, είναι οι εξής: 
 Το πρόγραμμα των προσλήψεων καταρτίζεται πλέον από τον υπουργό Εσωτερικών και Δημόσιας Διοίκησης και όχι από το ΑΣΕΠ. Ο υπουργός επιλέγει αν θα προκηρυχθεί διαγωνισμός ανά φορέα ή ανά φορείς ενός νομού ή αν θα προκηρυχθεί ανά περιφέρεια. Η αρμοδιότητα αυτή του υπουργού Εσωτερικών θα ασκείται, εφόσον οι φορείς έχουν οι ίδιοι στείλει αιτιολογημένα τα αιτήματά τους για προσλήψεις και αφού εγκριθούν από την τριμελή κυβερνητική επιτροπή.
 Μέχρι σήμερα, η αρμοδιότητα επιλογής των προκηρύξεων ανήκε στο ΑΣΕΠ. Δηλαδή, το ΑΣΕΠ είχε τη δυνατότητα με βάση το νόμο να κάνει διαγωνισμούς πανελλήνιους,
είτε κατά περιφέρεια, είτε κατά νομό, είτε κατά φορέα.
 Στην πράξη, το ΑΣΕΠ ελάχιστα είχε κάνει χρήση αυτής της αρμοδιότητας. Προκήρυσσε πανελλήνιους διαγωνισμούς όταν συγκέντρωνε συνολικά τα αιτήματα, με
αποτέλεσμα να μην καλύπτονται οι θέσεις σε παραμεθόριες ή νησιωτικές περιοχές,
 Aρκετοί φορείς του Δημοσίου αποδεσμεύονται από το ΑΣΕΠ
 Εκτός διαδικασίας ΑΣΕΠ τίθενται μια σειρά δημόσιοι οργανισμοί, ιδιαίτερα αυτοί
που δρουν σε χώρους ανταγωνιστικούς και θα πρέπει να οργανώσουν πολύ γρήγορα τις προσλήψεις τους. Εκτός ΑΣΕΠ, λοιπόν, οι Τράπεζες, τα Επιμελητήρια και γενικώς τα Νομικά Πρόσωπα Δημοσίου Δικαίου, που δεν επιχορηγούνται από τον κρατικό προϋπολογισμό. Εκτός διαδικασίας ΑΣΕΠ όλα τα Νομικά Πρόσωπα Ιδιωτικού Δικαίου.
 Μέχρι τώρα, οι προσλήψεις και αυτών των Οργανισμών ελέγχονταν αποκλειστικά από
το ΑΣΕΠ, γεγονός που είχε δημιουργήσει καθυστερήσεις και τριβές με τους διοικητές των Οργανισμών.
 Οι φορείς επιλέγουν τον τρόπο πρόσληψης (μόρια ή διαγωνισμός) 
 Ο δημόσιος φορέας που έχει ζητήσει τις προσλήψεις έχει όχι μόνον την ευθύνη προκήρυξής τους, αλλά και τη δυνατότητα να επιλέξει τον τρόπο με τον οποίο θα πραγματοποιηθούν οι προσλήψεις στον τομέα ευθύνης του. Γενικώς, το εξειδικευμένο προσωπικό (απόφοιτοι Πανεπιστημίου-ΤΕΙ) προσλαμβάνεται με μόρια και το προσωπικό που είναι απόφοιτοι Λυκείου με διαγωνισμό, αυτό όμως μπορεί να ανατραπεί αν έτσι επιλέξει ο φορέας που θα κάνει την πρόσληψη.
 Μέχρι τώρα, οι φορείς δεν είχαν καμιά τέτοια δυνατότητα, το ΑΣΕΠ ήταν εκείνο που καθόριζε τον τρόπο που θα γινόταν κάθε διαγωνισμός.
 Οι προσλήψεις σε απόφοιτους Πανεπιστημιακής και Τεχνολογικής εκπαίδευσης δεν θα γίνονται πλέον με γραπτούς διαγωνισμούς, αλλά με μόρια. Βασικό κριτήριο θα θεωρείται ο βαθμός του πτυχίου του υποψηφίου και θα ισχύουν και τα υπόλοιπα μόρια που ορίζονται στο νόμο Πεπονή (πολύτεκνοι, εντοπιότητα, ηλικία κ.τ.λ.). Γραπτός διαγωνισμός μπορεί να γίνει μόνο αν το ζητήσει ο οργανισμός και θα αποτελεί την εξαίρεση. Ο κανόνας θα είναι η πρόσληψη με μόρια. Γεγονός είναι ότι οι προσλήψεις με μόρια θα αποτελέσουν την πλειονότητα των προσλήψεων στο άμεσο μέλλον, καθώς έχει ανακοινωθεί από την κ. Παπανδρέου ότι μόνο οι πτυχιούχοι, γνώστες της πληροφορικής και ομιλούντες ξένες γλώσσες έχουν ελπίδες για πρόσληψη στο Δημόσιο. Οι θέσεις απόφοιτων Λυκείου θα εγκρίνονται με εξαιρετική φειδώ, έχει δηλώσει κατ' επανάληψη η υπουργός.
 Μέχρι τώρα, οι απόφοιτοι Τεχνολογικής και Πανεπιστημιακής εκπαίδευσης διορίζονταν στο Δημόσιο συμμετέχοντας σε πανελλήνιο γραπτό διαγωνισμό, την ευθύνη του οποίου είχε το ΑΣΕΠ.
 Για τις προσλήψεις αποφοίτων Λυκείου στο Δημόσιο παραμένουν ως κανόνας οι γραπτοί διαγωνισμοί. Αυτό όμως δεν εμποδίζει το φορέα που χρειάζεται τους υπαλλήλους να ζητήσει κατ' εξαίρεση την κάλυψη των θέσεων με κριτήρια, δηλαδή με μόρια. Ως βασικό κριτήριο αναγνωρίζεται ο βαθμός του απολυτηρίου του Λυκείου.
 Το ΑΣΕΠ δεν εξετάζει πλέον αιτήσεις και δικαιολογητικά
 Οι υποψήφιοι υποβάλλουν τις αιτήσεις τους και δηλώνουν ότι έχουν τα δικαιολογητικά που απαιτούνται για τη συμμετοχή τους στο διαγωνισμό. Οταν αυτοί προσληφθούν είναι υποχρεωμένοι να φέρουν και τα δικαιολογητικά τους. Αν δεν υπάρχουν ή αν δεν ανταποκρίνονται σε όσα αναγράφει η αίτηση, ο υποψήφιος χάνει το δικαίωμα του διορισμού και διορίζεται ο επόμενος.
 Το ΑΣΕΠ παύει να ασχολείται με την εξέταση των δικαιολογητικών των υποψηφίων, δραστηριότητα στην οποία αναλωνόταν το 40% του χρόνου των μελών του. Διατηρεί όμως το δικαίωμα να διενεργεί τακτικούς δειγματοληπτικούς ελέγχους, προκειμένου να διασαφηνιστεί αν εφαρμόζεται ασφαλώς η παραπάνω διαδικασία.
 Μέχρι τώρα, το ΑΣΕΠ έλεγχε όλες τις αιτήσεις των υποψηφίων βάσει δικαιολογητικών.Οι υποψήφιοι που δεν είχαν τα απαιτούμενα δικαιολογητικά δεν είχαν το δικαίωμα να λάβουν μέρος στο διαγωνισμό.
 Οποιος συμμετάσχει σε διαγωνισμό (γραπτό ή με μόρια) και διοριστεί, χάνει το δικαίωμα να συμμετάσχει και πάλι σε άλλο διαγωνισμό πριν περάσουν πέντε χρόνια.
