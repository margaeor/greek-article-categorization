 «Λάθος σήμα» στο Κογκρέσο έδωσαν οι δύο πρόσφατες αμυντικές παραγγελίες ευρωπαϊκών χωρών, οι οποίες αποφάσισαν να «αγοράσουν ευρωπαϊκά», σύμφωνα με ανώτατο αξιωματούχο του ΝΑΤΟ, καθώς στην άλλη πλευρά του Ατλαντικού μπορεί να παρεξηγηθεί η δέσμευση των ευρωπαϊκών χωρών για διατλαντική αμυντική συνεργασία.
 Σύμφωνα με την εφημερίδα «Φαϊνάνσιαλ Τάιμ», ο Ρόμπερτ Μπελ, βοηθός του γενικού
γραμματέα του ΝΑΤΟ, αρμόδιος για την αμυντική υποστήριξη, δήλωσε ότι η απόφαση
της Βρετανίας το Μάιο να υποστηρίξει δύο ευρωπαϊκά προγράμματα, ένα πυραυλικό και ένα στρατιωτικών μεταφορών, θα δώσει ισχυρό όπλο στο προστατευτικό λόμπι του αμερικανικού Kογκρέσου, έναντι του προέδρου Κλίντον, και μάλιστα σε εποχή εκλογών. Ο Μπελ δήλωσε, σε διάσκεψη στο Λονδίνο, ότι οι κινήσεις αυτές απλώς θα ενισχύσουν το συναίσθημα μεταξύ μερικών Αμερικανών πολιτικών ότι η Ευρωπαϊκή Ενωση σχεδιάζει να ιδρύσει μια «Ευρώπη Φρούριο». «Αναγνωρίζω ότι οι δύο αποφάσεις εδώ στο Ηνωμένο Βασίλειο, που ευνοούν ευρωπαϊκές αντί αμερικανικές προμήθειες, δεν μπορεί να θεωρηθούν ότι συνιστούν νέα γραμμή προς
την κατεύθυνση της Ευρώπης Φρούριο... Εκτιμώ ακόμα, ότι ο ανταγωνισμός μεταξύ Ευρώπης και ΗΠΑ γύρω από αμυντικά συμβόλαια δεν περιορίζεται γύρω από τέτοιους
μεγάλους τίτλους... Αλλά δυστυχώς, τα μέλη του Κογκρέσου διαβάζουν και αντιδρούν ακριβώς σε αυτούς τους τίτλους, κυρίως σε χρονιά εκλογών», δήλωσε ο Μπελ.
 Οπως έγινε γνωστό, εκτός των βρετανικών επιλογών, στις ΗΠΑ έχει προκαλέσει δυσαρέσκεια και συμφωνία της ευρωπαϊκής εταιρείας ΕΑDS με την κατασκευάστρια εταιρεία των Μιγκ και την κρατική εταιρεία Ρουζβουρούζνιε, αρμόδια για τις εξαγωγές όπλων. Η συμφωνία αφορά τον εκσυγχρονισμό των μαχητικών Μιγκ 29, τα οποία χρησιμοποιούνται στις πρώην ανατολικοευρωπαϊκές χώρες που εντάχθηκαν στο
ΝΑΤΟ ή σκοπεύουν να κάνουν αίτηση ένταξης. Τέτοια συμφωνία συζητούν ήδη η Βουλγαρία και η Πολωνία. Στις ΗΠΑ, πάντως, εκτιμάται ότι με τέτοιες συμφωνίες οι ανατολικές χώρες δεν εκσυγχρονίζουν τους στόλους τους, οπότε οι ΗΠΑ χάνουν την ευκαιρία να πουλήσουν νέα μαχητικά αεροσκάφη.
