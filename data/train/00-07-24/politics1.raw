 Κάτω από το Ναό του Ποσειδώνα στο Σούνιο, ο υπουργός Εξωτερικών της Γερμανίας Γιόσκα Φίσερ επανέλαβε την πεποίθησή του ότι σε λίγα χρόνια η Ευρώπη δεν θα μπορεί να συνεχίσει την πορεία της με τις σημερινές δομές της, τασσόμενος σαφώς υπέρ της μετεξέλιξής της σε μια ομοσπονδία.
 Κατέστησε, πάντως, σαφές ότι, τουλάχιστον στην πρώτη φάση, κάποιες χώρες θα προχωρήσουν πιο γρήγορα και θα αποτελέσουν τον πυρήνα αυτού του νέου ευρωπαϊκού ομόσπονδου κράτους. «Οσοι θέλουν και μπορούν θα προχωρήσουν. Μοιραία θα υπάρξει μια "αβανγκάρντ" (πρωτοπορία) », είπε με νόημα, χωρίς να εξηγήσει ποιες χώρες θα αποτελέσουν αυτόν τον «πυρήνα».
 Αναπτύσσοντας τη συλλογιστική του, ο κ. Φίσερ είπε ότι τόσο οι παγκόσμιες εξελίξεις (παγκοσμιοποίηση) όσο και οι ανάγκες της ίδιας της Ευρώπης την υποχρεώνουν να αλλάξει τις σημερινές δομές της και να αποκτήσει περισσότερη συνεκτικότητα, ουσιαστικά μια ενιαία έκφραση. 
 Αναφερόμενος στις ανησυχίες των λεγόμενων «ευρωσκεπτικιστών» για πιθανή υποβάθμιση των επιμέρους κρατών, ο Γερμανός αξιωματούχος είπε ότι οι ευρωπαϊκοί λαοί και οι χώρες θα κρατήσουν τις ιδιαιτερότητές τους, αλλ' αυτό δεν πρέπει να εμποδίσει την Ευρώπη να αποκτήσει περισσότερη συνεκτικότητα, δηλαδή, να μπορεί να αποφασίζει όχι με το σημερινό μοντέλο της διακυβερνητικής, αλλά ως μια ενιαία κυβέρνηση.
 Μάλιστα, ο ίδιος παρέθεσε και αρκετές ιδέες για τη θεσμική συγκρότηση της Ευρώπης. Πρέπει -είπε- ν' αποκτήσει Σύνταγμα, ο πρόεδρος της Ευρωπαϊκής Επιτροπής να εκλέγεται και όχι να διορίζεται και το Ευρωπαϊκό Κοινοβούλιο ν' αποκτήσει ουσιαστικές αρμοδιότητες, αποτελούμενο, ίσως, από εκλεγμένους βουλευτές των εθνικών κοινοβουλίων των χωρών-μελών.
  Χαρακτήρισε σημαντικά, αλλά όχι αρκετά τα βήματα που έχει κάνει έως τώρα η Ευρωπαϊκή Ενωση (υιοθέτηση του «ευρώ» κ.ά.). «Σκεφθείτε τι θα γίνει όταν η Ευρωπαϊκή Ενωση θα έχει 30 μέλη. Είναι αδύνατο να αποφασίζει όπως σήμερα» είπε.
  Αναγνώρισε τις δυσκολίες που θα υπάρξουν, αλλά πρόσθεσε ότι όλα τα εμπόδια είναι δυνατόν να ξεπεραστούν κι έφερε ως παράδειγμα «τη μεγάλη προσπάθεια που έκανε η Ελλάδα και πέτυχε να ενταχθεί στην ΟΝΕ».
  Είπε ότι είναι «πολύ θετικό» το γεγονός ότι μειώθηκε η ένταση μεταξύ Ελλάδας
  Απέφυγε οποιαδήποτε ουσιαστική αναφορά στο επίμαχο θέμα των αποζημιώσεων που
οφείλει η χώρα του στα θύματα των στρατευμάτων κατοχής και περιορίστηκε να πει
ότι η Γερμανία έχει αναγνωρίσει «την ηθική υποχρέωσή της απέναντι στα θύματα του εθνικοσοσιαλισμού».
 Ο υπουργός Εξωτερικών Γιώργος Παπανδρέου εμφανίστηκε να συμμερίζεται σε μεγάλο
βαθμό το «όραμα» του κ. Φίσερ. Μάλιστα, μίλησε με έμφαση για «την Ευρώπη της ειρήνης και της συνεργασίας», στην οποία θα είναι μέλη -όπως είπε- η Ελλάδα, η
 Ερωτήσεις στον κ. Φίσερ έθεσαν ο ευρωβουλευτής Δ. Τσάτσος (επισημαίνοντας τον κίνδυνο να προχωρήσουν κάποιες μεγάλες χώρες, χωρίς να λαμβάνουν υπόψη τους τη
βούληση των λαών), ο Γερμανός συνάδελφός του κ. Μπροκ, ο καθηγητής Π. Καζάκος και ο βουλευτής Λ. Αποστολίδης.
 Ακολούθησε συναυλία, με τον «Επιτάφιο» του Γιάννη Ρίτσου και του Μίκη Θεοδωράκη, σε διασκευή του Σταύρου Ξαρχάκου, ο οποίος διηύθυνε και την ορχήστρα.
 Την εκδήλωση παρακολούθησαν, μεταξύ άλλων, ο Μίκης Θεοδωράκης, η αναπληρώτρια υπουργός Εξωτερικών Ελισάβετ Παπαζώη, η υφυπουργός Αγγελική Λαΐου, οι υφυπουργοί Οικονομικών και Περιβάλλοντος Γ. Δρυς και Ηλ. Ευθυμιόπουλος, η Μαρία Δαμανάκη, ο επιχειρηματίας Βαρδής Βαρδινογιάννης και πολλοί Γερμανοί αξιωματούχοι.
