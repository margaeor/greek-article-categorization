Είναι σαφές ότι οι ΗΠΑ με τους βομβαρδισμούς και το αεροπορικό εμπάργκο θέλουν να κατοχυρώσουν την εικόνα του διεθνούς χωροφύλακα. 
Αλλά η κατάσταση στο Ιράκ είναι απελπιστική. Ο αποκλεισμός του ΟΗΕ, εξαιτίας της άρνησης της Βαγδάτης να αποκαλύψει τα όπλα μαζικής καταστροφής που διαθέτει, είχε φοβερές επιπτώσεις για τον ιρακινό λαό.
Ετσι έγινε η συμφωνία «πετρέλαιο για τρόφιμα». Το Ιράκ προμηθεύεται τα στοιχειώδη πουλώντας πετρέλαιο, υπό την επίβλεψη του ΟΗΕ. 
Η επιβίωση του δικτάτορα Σαντάμ Χουσέιν οδήγησε τις ΗΠΑ σε μονομερή εναντίον του Ιράκ μέτρα. Κάθε φορά που η ιρακινή αντιαεροπορική άμυνα χτυπά τα συμμαχικά αεροσκάφη στις ζώνες απαγόρευσης των πτήσεων (τις οποίες η Βαγδάτη δεν αναγνωρίζει) και εκείνα ανταποδίδουν τα πυρά, οι ΗΠΑ στιγματίζονται ως δολοφόνοι αθώων αμάχων.
Το πρόβλημα στο Ιράκ δεν είναι να σταματήσουν οι βομβαρδισμοί. Είναι να βρεθεί φόρμουλα για να εκδημοκρατιστεί η χώρα και να ενσωματωθεί στην παγκόσμια κοινότητα, ώστε να λήξει η λιμοκτονία του λαού. 
Και φυσικά πρέπει οι ΗΠΑ να αντιληφθούν ότι δεν μπορούν εσαεί ούτε να επιβάλλουν την πολιτική τους ούτε να καταδικάζουν ένα λαό στην πείνα εμποδίζοντας τη χαλάρωση των κυρώσεων. Η τραγική κατάσταση στην οποία έχει περιέλθει το Ιράκ είναι ένας από τους λόγους που κερδίζει υποστηρικτές.
Ηταν σημαδιακή η επίσκεψη του προέδρου της Βενεζουέλας στη χώρα. Ο Χούγκο Τσάβες, ο πρώτος ξένος ηγέτης που επισκέφθηκε το Ιράκ μετά την εισβολή στο Κουβέιτ, μπορεί να είχε κατά νου να ενισχύσει τον ΟΠΕΚ και το ρόλο της χώρας του σε αυτόν, αλλά ήταν η ισχυρότερη μέχρι τώρα περιφρόνηση στην πολιτική απομόνωσης που προσπαθούν να επιβάλουν διεθνώς οι ΗΠΑ έναντι της Βαγδάτης. Ανοιξε μάλιστα το δρόμο και για άλλους ηγέτες: πρώτα για τον πρόεδρο της Ινδονησίας, ενώ δεν αποκλείεται να ακολουθήσει και ο ηγέτης της Λιβύης. 
Στο παζλ του ιρακινού προβλήματος πρέπει να προστεθεί η αποκατάσταση της σιδηροδρομικής επικοινωνίας με τη Συρία και η αντίστοιχη εξαγγελθείσα πρόθεση της Τουρκίας, στενού συμμάχου των ΗΠΑ. 
Πρέπει να προστεθεί και η πάγια τακτική της Μόσχας να ρίχνει όση πολιτική δύναμη της απέμεινε στους αντιπάλους των ΗΠΑ, καθώς και ο αντιαμερικανισμός που καλλιεργείται στον ιρακινό λαό, τόσο από την ίδια την Ουάσιγκτον, με τους βομβαρδισμούς, όσο και από την προπαγάνδα του Σαντάμ.
 Οι συγκρίσεις είναι αναπόφευκτες: Πανομοιότυπη η διελκυστίνδα των ΗΠΑ με το δικτάτορα της Γιουγκοσλαβίας, Σλόμπονταν Μιλόσεβιτς. Aλλά και ο αποκλεισμός της Κούβας επί 40 χρόνια δεν ανέτρεψε τον Φιντέλ Κάστρο.
Ο Σαντάμ αισθάνεται ότι δεν είναι μόνος. Αμερικανοί πολίτες διαδηλώνουν εναντίον της αμερικανικής πολιτικής στο Ιράκ. Ο Σύνδεσμος Γαλλοϊρακινής Φιλίας ετοιμάζεται να σπάσει την απαγόρευση πτήσεων. Ο Τσάβες, εμμέσως πλην σαφώς, επέκρινε τις κυρώσεις του ΟΗΕ και δήλωσε ότι τη γνώμη του ασπάζονται Ρωσία, Γαλλία, Κίνα και άλλες χώρες. 
Οι εκθέσεις του ΟΗΕ δείχνουν πως το εμπάργκο πλήττει μάλλον τον απλό λαό παρά το δικτάτορα Σαντάμ. Αλλά αυτό δεν σημαίνει ότι πρέπει η διεθνής κοινότητα να αφήσει τον ιρακινό δικτάτορα ελεύθερο να κρύβει όπλα.
Το μέτρο έδωσε πρόσφατα η «Φαϊνάνσιαλ Τάιμς». Η βρετανική εφημερίδα έγραψε ότι πρέπει να προσδιοριστεί εκ νέου η πολιτική του ΟΗΕ έναντι του Ιράκ και να βρεθούν μέσα πίεσης προς το δικτατορικό καθεστώς, που δεν θα επιδεινώνουν την ήδη άθλια κατάσταση του ιρακινού λαού.
