Μανατάκη από το Καστέλι Κισσάμου Χανίων, ο οποίος πριν από ένα χρόνο προέβη στο πρώτο του μεγάλο τόλμημα: το γύρο της Κρήτης, πάλι με κανό.
 Ονειρό του: Ο γύρος της Κύπρου, πάντα με κανό, μαζί με έναν Κύπριο και έναν Τούρκο αθλητή.
 Ο κ. Μανατάκης από σήμερα Παρασκευή μπαίνει στη νέα του περιπέτεια, εξορμώντας 
από το Γύθειο με στόχο να βρίσκεται στο ίδιο σημείο 30 ημέρες μετά και αφού έχει γυρίσει όλη την Πελοπόννησο κωπηλατώντας! 
 «Η αρχική μου σκέψη ήταν να ξεκινήσω από το Καστέλι και να περάσω από εκεί στην Πελοπόννησο, αλλά η κούραση θα ήταν μεγάλη», αναφέρει.
 Το πρωί της Παρασκευής θα αφήσει το Γύθειο με πρώτο σταθμό την περιοχή Παπαδιάνικα, κινούμενος προς την ανατολική Πελοπόννησο, αφού, όπως λέει, θέλει 
να αποφύγει τα μελτέμια που θα έχουν ξεκινήσει τον Ιούλιο στο Αιγαίο, εν αντιθέσει με το Ιόνιο, που εκείνη την εποχή υπάρχει νηνεμία. Πρώτο μεγάλο εμπόδιο ο καβο-Μαλιάς.
 «Λένε οι ψαράδες ότι είναι το πιο δύσκολο σημείο. Συζητώ πολύ με τους ψαράδες για να ενημερωθώ για την κατάσταση των θαλασσών, τα ρεύματα κ.ά. Επίσης κάθε έξι ώρες θα ενημερώνομαι για τον καιρό από τα τοπικά δελτία, αλλά βασίζω πολλά 
στις εμπειρίες που απεκόμισα από το γύρο της Κρήτης».
 Ο κ. Μανατάκης υπολογίζει ότι το ταξίδι του θα διαρκέσει τριάντα μέρες περίπου 
και κάθε μέρα θα κωπηλατεί για τουλάχιστον οχτώ με δέκα ώρες. «Ισως να είναι λιγότερες, ίσως περισσότερες, θα εξαρτηθεί από τους ανέμους, από την κούραση. Σε σύγκριση με τον περίπλου της Κρήτης, η διαφορά είναι στα μίλια, καθώς η Πελοπόννησος είναι αρκετά πιο μεγάλη», εξηγεί.
 Μόνος καταμεσής του πελάγου, «οδηγώντας» ένα καρυδότσουφλο, ποια αισθήματα διακατέχουν τον επιβάτη του κανό; 
 «Οταν γύριζα την Κρήτη υπήρχαν περιπτώσεις που για εφτά ώρες το μυαλό μου ήταν 
συνέχεια συγκεντρωμένο, καθώς είχα πέσει σε μεγάλη τρικυμία. Οταν πάλι είχα μπονάτσα ξεχνιόμουν. Το μυαλό χάνεται, σκέφτεσαι τους δικούς σου, απολαμβάνεις 
τη φύση, θαυμάζεις τις μικρές παραλίες που δεν έχει πατήσει πόδι ανθρώπου. Εμαθα πολλά για τον εαυτό μου, μια και αντιμετώπισα δύσκολες καταστάσεις».
 Οταν τον ρωτάμε για το αν θα επιδιώξει κάποια θέση στα ρεκόρ Γκίνες, χαμογελάει και με κάθε ειλικρίνεια απαντάει ότι είναι κάτι που δεν επιδιώκει.
