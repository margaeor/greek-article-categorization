Τα στοιχεία που αποδεικνύουν ότι ο διευθυντής της γυναικολογικής κλινικής του Θριάσιου Νοσοκομείου δολοφονήθηκε και δεν «αυτοκτόνησε», κατέθεσε, χθες το πρωί, στο Αστυνομικό Τμήμα Ελευσίνας η σύζυγος του Παρασκευά Ελευθεριάδη και υπέβαλε μήνυση κατά παντός υπευθύνου για «ανθρωποκτονία από πρόθεση».
 Ο μαιευτήρας είχε βρεθεί νεκρός το βράδυ της περασμένης Πέμπτης, στο γραφείο του, μέσα σε μια λίμνη αίματος. Από εκείνη τη στιγμή οι ιατροδικαστές, που διενήργησαν τη νεκροψία, μιλούσαν με απόλυτη βεβαιότητα για «αυτοκτονία». Κάτι 
που οι συγγενείς του, αλλά και ο συνήγορος της οικογένειάς του, Δημήτρης Γρίβας, αντέκρουαν κατηγορηματικά από την αρχή.
 Υπέρμαχος της ίδιας άποψης είναι και ο δικηγόρος Σταύρος Γεωργίου, συνήγορος του συζύγου της άτυχης Κλημεντίνης Μακρή, που πέθανε τον περασμένο Δεκέμβριο πάνω στη γέννα. 
 «...Ενδεχομένως η ύπαρξη δεύτερου κλειδιού για το γραφείο του Ελευθεριάδη, και 
το πρόσωπο που το κατείχε, να λύσει το μυστήριο» υποστήριζαν, τονίζοντας ότι η 
οικογένεια του διευθυντή γνωρίζει ποιο είναι το πρόσωπο αυτό και όταν έρθει η ώρα θα το αποκαλύψει.
 Και χθες ίσως ήταν η κατάλληλη στιγμή. Η Παναγιώτα Ελευθεριάδη πήγε συνοδεία των δικηγόρων της στο Αστυνομικό Τμήμα. Ούτε εκείνη ούτε ο δικηγόρος της δεν ήθελαν να κάνουν δηλώσεις. 
 Οι αστυνομικοί της παρέδωσαν τα προσωπικά αντικείμενα του συζύγου της. Οσα είχαν βρεθεί δίπλα στο άψυχο κορμί του εκείνο το βράδυ. Δίπλα στο σημείωμά του: «Γιώτα, παιδιά μου, συγχωρέστε. Με φάγανε τα σκοτεινά κυκλώματα του νοσοκομείου».
 Απ' ό,τι φαίνεται όμως τα στοιχεία, στα οποία βασίζει η οικογένεια τον ισχυρισμό της, δεν πείθουν την Αστυνομία. Συγκεκριμένα, υποστηρίζουν ότι η τσάντα του διευθυντή βρέθηκε ώρες μετά το θάνατό του στο γραφείο του, γεμάτη αντικαταθλιπτικά χάπια, υπονοώντας ότι τα έβαλε κάποιο άγνωστο χέρι. Οτι αφού η πόρτα του μπάνιου, όπου βρέθηκε νεκρός, ήταν κλειδωμένη, όπως ειπώθηκε, πώς είδαν οι συνάδελφοί του από το παράθυρο το πόδι του να προεξέχει από την πόρτα. 
 Οι αστυνομικοί δεν είπαν ποτέ ότι η πόρτα του μπάνιου ήταν κλειδωμένη. Αλλά η πόρτα του γραφείου του. Οσον αφορά τον ισχυρισμό της τσάντας, οι φωτογραφίες που τραβήχτηκαν κατά την αυτοψία μαρτυρούν την παρουσία της.
 Για την Αστυνομία η υπόθεση του Παρασκευά Ελευθεριάδη έχει κλείσει. Και ο φάκελος έχει την ένδειξη «αυτοκτονία».
