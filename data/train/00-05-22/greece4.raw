Κλείνει για άλλη μία φορά το Συμβούλιο της Επικρατείας το δρόμο για την ίδρυση ιδιωτικών Πανεπιστημίων στη χώρα μας. Με αφορμή την επεξεργασία του προεδρικού διατάγματος του υπουργείου Παιδείας για την αναγνώριση επαγγελματικών δικαιωμάτων στους πτυχιούχους κοινοτικών πανεπιστημίων, οι δικαστές είπαν, κατά πλειοψηφία, όχι στη σύσταση ΑΕΙ από ιδιώτες.
Υπό την προεδρία του αντιπροέδρου Κ. Χαλαζωνίτη το Ε' τμήμα του δικαστηρίου επανέλαβε τη νομολογία του και επικαλούμενο τις συνταγματικές διατάξεις αποφάνθηκε ότι δεν μπορεί να αναγνωριστούν πτυχία που έχουν χορηγηθεί από ξένα 
Πανεπιστήμια όταν μέρος της φοίτησης έχει γίνει σε παραρτήματά τους που είναι εγκατεστημένα στη χώρα μας.
 Η μοναδική αντίθετη φωνή διατυπώθηκε από τον σύμβουλο Στ. Σαρηβαλάση, ο οποίος 
εμμέσως τάχθηκε υπέρ της ιδιωτικοποίησης της τριτοβάθμιας εκπαίδευσης αφού κατά την άποψή του δεν απαγορεύεται η ίδρυση παραρτημάτων ανωτάτων σχολών που έχουν την έδρα τους στην αλλοδαπή όταν είναι ομοταγή των ελληνικών ΑΕΙ και παρέχουν τίτλους ισότιμους. Ο κ. Σαρηβαλάσης τονίζει ότι το Σύνταγμα θα πρέπει 
να ερμηνεύεται σύμφωνα με τις κρατούσες συνθήκες κατά το χρόνο ερμηνείας του, γι' αυτό και θα πρέπει να προσμετρηθούν παράγοντες όπως ο μεγάλος αριθμός των Ελλήνων που φοιτούν σε ξένα Πανεπιστήμια και η συνεχής εκροή συναλλάγματος.
 Οσον αφορά στο προεδρικό διάταγμα για την αναγνώριση των διπλωμάτων τριτοβάθμιας εκπαίδευσης, τα οποία πιστοποιούν επαγγελματική εκπαίδευση ελάχιστης διάρκειας τριών ετών, οι δικαστές αποφάνθηκαν ότι είναι νόμιμο. Εξαιρούν τη διάταξη που προβλέπει τη συγκρότηση συμβουλίου, το οποίο θα είναι αρμόδιο για την αναγνώριση των τίτλων αυτών, διότι συγκροτείται από πρόσωπα που δεν έχουν επαρκή προσόντα για την άσκηση των καθηκόντων τους. Κατά την άποψή τους, το συμβούλιο θα πρέπει να έχει ευρύτερη σύνθεση και να συγκροτείται από πρόσωπα που έχουν τις απαραίτητες επιστημονικές γνώσεις για το έργο που θα αναλάβουν.
