η οποία ενώνει την Ανατολήν με την Δύσιν. Διά των τούτων διήλθε το Ευαγγέλιον του Χριστού προς την Ευρώπην. Διατηρήσατε αυτόν τον δρόμον βατόν δι' όσους διέρχονται με πρόθεσιν αγαθήν. Φράξατε αυτόν εις όσους γίνονται μεταφορείς μισαλλοδοξίας, φανατισμού, δουλεμπορίας και ιδεών και ουσιών του θανάτου. Διατηρήσατε αυτόν ειρηνικόν, δρόμον δημιουργικών οραμάτων διά τους νέους ανθρώπους, γέφυραν φιλικής επικοινωνίας των ομόρων λαών. Αναπτύξατε σχέσεις, δεσμούς και θεσμούς, παρέχοντας πρότυπον ειρηνικής συμβιώσεως Χριστιανών και Μουσουλμάνων εν αμοιβαίω σεβασμώ και αλληλεγύη».
 Αυτά τόνισε, μεταξύ άλλων, χθες, στο μήνυμά του προς το λαό της Θράκης, ο προκαθήμενος της Ορθοδοξίας Οικουμενικός Πατριάρχης Βαρθολομαίος, επισκεπτόμενος τον ιερό ναό Παναγίας της Κοσμοσώτηρας στις Φέρες, που ήταν και 
ο τελευταίος σταθμός της τριήμερης περιοδείας του στον Εβρο.
 Κατά τη διάρκεια του επίσημου δείπνου του Δήμου Αλεξανδρούπολης, επισήμανε την 
ανάγκη ειρηνικής συνεργασίας των λαών της περιοχής, σημειώνοντας πως στο παρελθόν έγιναν πολλές φορές βήματα προς αυτή την κατεύθυνση, που όμως διακόπηκαν «εκ τινος δισταγμού και καχυποψίας, ωρισμένας δε φοράς ευλόγως».
 Πρέπει όμως -είπε ο Πατριάρχης- να γίνει απ' όλους κατανοητό «ότι η ειρηνική διευθέτησις πάσης διαφοράς είναι ουσιώδες στοιχείων πολιτισμού και εντάξεως εις την κοινωνία των πολιτισμένων κρατών».
 Κατά τη διάρκεια της επίσκεψης του στην Αλεξανδρούπολη, ο Οικουμενικός Πατριάρχης κήρυξε την έναρξη των εργασιών του 16ου Πανελληνίου Συνεδρίου της Διεθνούς Ενώσεως Αστυνομικών. Οπως τόνισε στην ομιλία του, στη σημερινή εποχή, 
που επικρατεί υπερβολική μηχανοποίηση, η οποία και επηρεάζει τις ανθρώπινες σχέσεις, πρέπει να υπάρχει αμοιβαία εμπιστοσύνη αστυνομικού και κοινωνίας. Ο αστυνομικός πρέπει να αξιώνει σεβασμό και όχι φόβο από τον πολίτη και παράλληλα, εκδηλώνοντας το φιλάνθρωπο πρόσωπό του, να εκτελεί το καθήκον του «με πνεύμα συμπάθειας προς τον θιγόμενον, γεγονός που συνιστά τον αυτοσεβασμό του αστυνομικού».
