 Διαστάσεις χιονοστιβάδας παίρνει η εσωκομματική κρίση στη Νέα Δημοκρατία, αφού τα μέτωπα που ανοίγονται πληθαίνουν και ο Κώστας Καραμανλής πρέπει να δώσει πια ικανοποιητικές λύσεις σε πολλά από αυτά.
Εχουμε και λέμε: Ο εκπρόσωπος του κόμματος, ένας από τους στόχους πολλών στο εσωτερικό της Ν.Δ., εξαπολύει επίθεση εναντίον επιχειρηματία και δημοσιογράφων. Ο Μ. Εβερτ σχολιάζει αρνητικά τη στάση των βαρόνων του πειθαρχικού να μη συγκαλέσουν το όργανο. Η Ντόρα Μπακογιάννη ζητεί επανίδρυση της Ν.Δ. με τη συμμετοχή Μάνου και Σουφλιά.
 Αυτές είναι μερικές από τις εξελίξεις που φτιάχνουν το εσωκομματικό παζλ, οι οποίες εκδηλώνονται δημόσια.
 Πιο σημαντικά, όμως, είναι τα «υπόγεια» ρεύματα στο εσωτερικό της Ν.Δ. όπου το 
κλίμα είναι τεταμένο και οι βασικοί υποστηρικτές του Κ. Καραμανλή (Βαρβιτσιώτης, Κεφαλογιάννης, Αχ. Καραμανλής κ.ά.) πνέουν μένεα εναντίον του.
 Η επίθεση Σπηλιωτόπουλου ήρθε από τη Βέροια, προχθές, όπου μετείχε στη συνεδρίαση του πολιτικού και κοινωνικού συμβουλίου.
 Χωρίς να αναφέρει ονόματα φωτογράφισε το ραδιοφωνικό σταθμό «Φλας» του Σωκρ. Κόκκαλη, ότι εκτοξεύει λάσπη εναντίον του ίδιου και του Κ. Καραμανλή: 
 «Υπάρχει μια πηγή με δύο πομπούς που εκτόξευε λάσπη την προεκλογική περίοδο και συνέχισε και μετά τις εκλογές», είπε χαρακτηριστικά (όπως μεταδίδει ο ανταποκριτής της «Ε» στη Θεσσαλονίκη Ν. Ρούμπος). Και όταν ρώτησαν οι δημοσιογράφοι τι θέλει να πει, απάντησε πως εννοεί «ερτζιανή λάσπη». Οπως έλεγαν από τη Ρηγίλλης, εννοούσε τους δημοσιογράφους του σταθμού Ν. Κακαουνάκη 
και Θ. Αναστασιάδη. Ο εκπρόσωπος της Ν.Δ. είπε πως η κριτική στο κόμμα είναι καλοδεχούμενη εφόσον είναι καλόπιστη. Σε διαφορετική περίπτωση πρόκειται για εσωστρέφεια που πλήττει την παράταξη και πληγώνει τους οπαδούς της.
 Οι πληροφορίες από τη Ρηγίλλης έλεγαν χθες βράδυ πως ο πρόεδρος της Ν.Δ. δεν ήταν σε πλήρη γνώση των καταγγελιών του εκπροσώπου του.
 Πάντως, ανεξαρτήτως όλων αυτών, σίγουρο είναι πως ο εκπρόσωπος της Ν.Δ. συνεχίζει να δέχεται «υπόγειες» βολές από στελέχη του κόμματος, τα οποία ζητούν την παραίτησή του, αλλά και από φιλικές προς τη Ν.Δ. εφημερίδες, όπως ο 
«Τύπος της Kυριακής», που χθες και πάλι του καταλογίζει μια σειρά εσφαλμένων ή 
 Από την άλλη πλευρά, η Ντόρα Μπακογιάννη με συνέντευξή της στην «Κυριακάτικη Ε» αφήνει σαφώς να εννοηθεί πως δεν είναι διατεθειμένη να σιωπήσει στην παρούσα φάση. Ετσι ζητάει την επανίδρυση της Ν.Δ. με τη συμμετοχή του Στέφανου 
Μάνου και του Γιώργου Σουφλιά, ενώ προτείνει η επιλογή του αρχηγού της Ν.Δ. να 
γίνεται για συγκεκριμένη θητεία και όχι διά βίου.
 Την ίδια στιγμή που η κ. Μπακογιάννη έδειχνε τις διαθέσεις της, ο πρώην πρόεδρος της Ν.Δ. Μ. Εβερτ με δική του συνέντευξη (στην «Καθημερινή») αφήνει και πάλι αιχμές κατά των μελών του πειθαρχικού που αρνήθηκαν να συγκαλέσουν το 
 Το πρόβλημα της Ν.Δ., όμως, περιπλέκεται ακόμη περισσότερο με τη στάση που κρατούν οι λεγόμενοι «βαρόνοι» της Ν.Δ., οι κ. Βαρβιτσιώτης, Κεφαλογιάννης και 
Αχ. Καραμανλής, δηλαδή. Για πρώτη φορά από την εκλογή Καραμανλή και οι τρεις βρίσκονται τόσο μακριά από τον πρόεδρο της Ν.Δ. Οι άνθρωποι που τον είχαν υποστηρίξει φανατικά στην εκλογή του, αλλά και στη μετέπειτα πορεία και τις επιλογές του, με την άρνησή τους να παραπέμψουν τον Γ. Καρατζαφέρη στο πειθαρχικό έχουν δημιουργήσει ένα παγερό κλίμα στις σχέσεις τους με τον πρόεδρο της Ν.Δ., με αβέβαιες συνέπειες στο άμεσο μέλλον.
 Ο πρόεδρος της Ν.Δ. που διαπιστώνει πως η κατάσταση στο εσωτερικό του κόμματός 
του τείνει να ξεφύγει από τον έλεγχό του προσπαθεί αυτή την εβδομάδα να απαντήσει με κομματική «εργασιοθεραπεία». Ετσι, έχει προγραμματίσει για μεθαύριο Τετάρτη συνεδρίαση της εκτελεστικής επιτροπής του κόμματος και το Σάββατο της κεντρικής επιτροπής. Πιστεύει ότι η κατάσταση μπορεί να εκτονωθεί, 
αφού και στα δύο όργανα διαθέτει την πλειοψηφία των μελών τους. Πάντως, ανεξαρτήτως όλων αυτών, ο κ. Καραμανλής οδεύει σ' ένα συνέδριο με αρχικό στόχο 
την οργανωτική ανασυγκρότηση του κόμματος, αλλά τωρινό την ανασυγκρότηση πολιτικής, ισορροπιών και ξεκαθαρίσματος του αρκετά θολού τοπίου.
