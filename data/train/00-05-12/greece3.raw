Η Ειδική Συνοδική Επιτροπή της Εκκλησίας της Ελλάδας που ασχολείται με την αναγραφή του θρησκεύματος στις αστυνομικές ταυτότητες πρόκειται σήμερα το απόγευμα να συνεδριάσει και τα μέλη να υποβάλουν τις εισηγήσεις τους και να αναπτύξουν τις θέσεις τους για το θέμα. Ανάμεσα στα μέλη της επιτροπής, πρόεδρος της οποίας είναι ο μητροπολίτης Ναυπάκτου Ιερόθεος, είναι και ο αντιπρόεδρος του Συμβουλίου Επικρατείας Αναστάσιος Μαρίνος, από τη θέση του ειδικού συμβούλου που έχει στην Ιερά Σύνοδο. 
 Ωστόσο, πριν συνεδριάσει η Ειδική Συνοδική Επιτροπή, τρεις μητροπολίτες επισκέφθηκαν χθες τον υπουργό Δημόσιας Τάξης Μιχάλη Χρυσοχοΐδη και συζήτησαν μαζί του το θέμα της έκδοσης των ταυτοτήτων των αστυνομικών υπαλλήλων. Οι μητροπολίτες Ναυπάκτου Ιερόθεος, Σάμου Ευσέβιος και Ζακύνθου Χρυσόστομος στη συνάντηση που είχαν με τον υπουργό Δημόσιας Τάξης συζήτησαν τόσο για την ένδειξη του θρησκεύματος όσο και για τη λευκή λωρίδα μηχανικής οπτικής ανάγνωση, που υπάρχει σε κάποιο σημείο των ταυτοτήτων των αστυνομικών.
Πέρα από το «κλίμα κατανόησης» και «ανταλλαγής απόψεων» δεν υπήρξε κάποια συμφωνία ή δέσμευση από τον υπουργό Δημόσιας Τάξης. Σύμφωνα με ανακοινωθέν της Συνόδου, 
ο κ. Χρυσοχοΐδης «θα απαντήσει γραπτώς στο έγγραφο που του απέστειλε» ο αρχιεπίσκοπος Χριστόδουλος. 
 Στο άλλο θέμα, που αφορά τις εσωτερικές κόντρες των ιεραρχών για τις παραεκκλησιαστικές οργανώσεις και τα κατηχητικά, ο μητροπολίτης Κοζάνης Αμβρόσιος πέρασε χθες στην αντεπίθεση. Με δήλωση σχολίασε την ανακοίνωση του μητροπολίτη Πειραιώς Καλλίνικου που έκανε λόγο για «αντιεκκλησιαστική τοποθέτηση» του μητροπολίτη Κοζάνης. Ο Αμβρόσιος δήλωσε μεταξύ άλλων. «Εμμένω στις θέσεις μου όπως τις διατύπωσα στην εισήγησή μου. Είδα το ανακοινωθέν, το πολεμικό ανακοινωθέν του αγίου Πειραιώς, κακογραμμένο πολύ. Πράγμα που με κάνει να πιστεύω ότι δεν προέρχεται από το χέρι του». Στη συνέχεια πρόσθεσε ότι «ο ελληνικός λαός έχει και κρίση και γνώση να μπορεί να καταλαβαίνει. Οσον 
αφορά τους χαρακτηρισμούς του νεόφυτου για τους οποίους πολλοί ευθύνονται γιατί στα εξήντα μου έγινα νεόφυτος δεν θα το σχολιάσω, αλλά θα ευχαριστήσω τον άγιο Πειραιώς διότι μου δίνει τη δυνατότητα να κάνω άσκηση στην υπομονή και την ταπείνωση». 
