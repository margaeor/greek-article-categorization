 Τις προοπτικές του Συμφώνου Σταθερότητας για τα Bαλκάνια και το ρόλο της Ελλάδας ανέπτυξε στα Σκόπια όπου πραγματοποίησε μονοήμερη επίσκεψη ο Ελληνας αντιπρόεδρος της Ευρωπαϊκής Τράπεζας Επενδύσεων Παναγιώτης Γεννηματάς.
 Ο κ. Γεννηματάς ήλθε συνοδευόμενος από αντιπροσωπεία της Ευρωπαϊκής Τράπεζας, προκειμένου να συζητήσει με αξιωματούχους των Σκοπίων διάφορες πτυχές της εφαρμογής συγκεκριμένων προγραμμάτων έργων υποδομής στα Σκόπια αλλά και σε άλλες χώρες της περιοχής.
 Για την επίσκεψη αυτή μάλιστα, ο κ. Γεννηματάς δήλωσε ότι επέλεξε να έλθει στα 
Σκόπια, επειδή πιστεύει ότι εδώ υπάρχει περισσότερο πρόσφορο έδαφος για να ξεκινήσει η εφαρμογή του Συμφώνου Σταθερότητας.
 Οπως είπε χαρακτηριστικά, «είναι γεγονός ότι εδώ υπάρχει μια καλή διοίκηση που 
εγγυάται κάποια πράγματα, τα οποία δυστυχώς στις άλλες χώρες δεν έχουν διασφαλισθεί».
 Πρόσθεσε ότι στο κοντινό μέλλον το περιεχόμενο του Συμφώνου θα ομαδοποιηθεί και θα χωρισθεί σε τρία τμήματα, από τα οποία το ένα που αφορά σε θέματα ασφάλειας θα αναλάβει πιθανότατα ο Χαβιέρ Σολάνα, το άλλο που έχει σχέση με θέματα πολιτικής και κοινωνικής διάρθρωσης θα περιέλθει στην ευθύνη του επιτρόπου Μαρτένς, ενώ ένα τρίτο που θα αφορά στην πρακτική εφαρμογή συγκεκριμένων έργων υποδομής κατά πάσα πιθανότητα θα δοθεί τελικά στην Ελλάδα.
 Ενας τέτοιος καταμερισμός μάλιστα θα ήταν πολύ ευνοϊκός για τη χώρα μας, η οποία διαθέτει την κατάλληλη γνώση και τα απαραίτητα μέσα, για το λόγο αυτό και ο κ. Γεννηματάς είπε χαριτολογώντας ότι «δεν θα ήταν απαραίτητο να υπογραφεί ειδικό σύμφωνο για κάτι που θα μπορούσαμε να είχαμε κάνει μόνοι μας αν ήταν στο χέρι μας».
 Ο κ. Γεννηματάς υπογράμμισε ότι εκείνο που μπορεί να αποδώσει περισσότερο είναι να δοθεί προτεραιότητα σε προγράμματα διασυνοριακής συνεργασίας μεταξύ των χωρών. Σαν παράδειγμα ανέφερε την εφαρμογή ενός προγράμματος για την ανάπτυξη της περιοχής της λίμνης Δοϊράνης, που χωρίζει την Ελλάδα και τα Σκόπια, και η οποία είχε απασχολήσει τον ίδιο πριν από πέντε περίπου χρόνια. Μια ιστορική περιοχή, στην οποία μπορεί να εφαρμοσθεί ένα υποδειγματικό πρόγραμμα, όπως είπε χαρακτηριστικά.
