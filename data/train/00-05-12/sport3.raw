 «Υπάρχουν σκέψεις για το μέλλον του Ολυμπιακού, αλλά αυτή τη στιγμή μας καίει το πρωτάθλημα. Και αυτός ο τίτλος θα είναι των ποδοσφαιριστών. Οσο πιο νωρίς το κατακτήσουν τόσο το καλύτερο για τους ίδιους. Το παιχνίδι με τον ΟΦΗ είναι ένας ακόμη τελικός». Το... μπαλάκι στους ποδοσφαιριστές του Ολυμπιακού έριξε χθες ο Γιάννης Μαντζουράκης εν όψει του αγώνα με τον ΟΦΗ στο ΟΑΚΑ, ενώ παράλληλα έσπευσε να αποδώσει τα εύσημα στους παίκτες για την έως σήμερα πορεία της πειραϊκής ομάδας με τον ίδιο στον «ερυθρόλευκο» πάγκο. «Τον απολογισμό θα τον κάνω στο τέλος, αλλά τα παιδιά είναι εκείνα που αξίζουν τον τίτλο», δήλωσε ο «Ρουμάνος» τεχνικός ο οποίος θέλησε να βάλει ένα τέλος στα μεταγραφικά σενάρια των τελευταίων ημερών.
 «Δεν γνωρίζω τίποτα. Ούτε για τον Γκουαρντιόλα ούτε για τον Λιτμάνεν. Μετά το τέλος του πρωταθλήματος θα ταξινομήσουμε τις επιλογές και τις προτεραιότητές μας και θα δούμε τι θα γίνει», είπε ο Μαντζουράκης, ενώ ο εκπρόσωπος Τύπου του Ολυμπιακού Σταύρος Τσώχος πρόσθεσε: «Δεν υφίσταται για τον επίσημο Ολυμπιακό θέμα Γκουαρντιόλα ή Λιτμάνεν. Οταν τελειώσει το πρωτάθλημα, θα γίνουν όλες οι απαραίτητες κινήσεις για τη μεταγραφική ενίσχυση της ομάδας».
 Οσο για τον αγώνα με τον ΟΦΗ; «Το πρωτάθλημα δεν τελειώνει στο παιχνίδι με τον ΟΦΗ. Θα απομένουν δύο ακόμη δύσκολα ματς. Οι παίκτες όμως γνωρίζουν ότι πρέπει να τελειώνουν όσο το δυνατό πιο σύντομα. Το ματς με τον ΟΦΗ είναι θέμα image και ουσίας. Πρέπει να πάρουμε τη νίκη και για λόγους γοήτρου. Μην ξεχνάτε ότι ο Ολυμπιακός τη μία από τις δύο ήττες στο πρωτάθλημα την έχει από τον ΟΦΗ. Πρέπει οι παίκτες να κερδίσουν για να αισθανθούν καλύτερα.
 Η εικόνα πάντως του Ολυμπιακού έχει καλυτερέψει τις τελευταίες αγωνιστικές. Οι παίκτες έδειξαν θέληση, αυτοσυγκέντρωση, σοβαρότητα και επαγγελματισμό. Κάναμε κάποια βήματα επιτυχημένα και έτσι πρέπει να συνεχίσουμε. Ο Ολυμπιακός έχει τη δυνατότητα για καλό και ολοκληρωμένο παιχνίδι. Παίζουμε πλέον περισσότερο ομαδικά, αλλά και ατομικά ο κάθε ένας έχει ανεβάσει την απόδοσή του».
 Ο Μαντζουράκης πάντως δεν θέλησε να ανοίξει τα χαρτιά του για την ενδεκάδα του αγώνα με τον ΟΦΗ λέγοντας: «Tην Κυριακή το πρωί θα πάρω τις οριστικές μου αποφάσεις» ωστόσο για τον Τζιοβάνι, τον Λουτσιάνο και τον Ανατολάκη δήλωσε: «Ο Τζιοβάνι θέλει ακόμη κάποιο χρόνο για να προσαρμοστεί. Τέτοιοι παίκτες όμως πρέπει να μπαίνουν όσο το δυνατό πιο σύντομα στην ομάδα. Τον Ανατολάκη θα τον περιμένω έως την τελευταία στιγμή. Βρίσκεται σε καλή φόρμα, αλλά αν τελικά δεν παίξει, υπάρχουν δύο λύσεις. Οσο για τον Λουτσιάνο, υπάρχουν τρεις παίκτες που είναι υποψήφιοι για να τον αντικαταστήσουν. Θα εξαρτηθεί από την τακτική που θα ακολουθήσουμε».
 Επικρατέστερος αντικαταστάτης του τιμωρημένου Λουτσιάνο είναι ο Λάμπρος Χούτος, με εναλλακτική λύση τον Τζιοβάνι (ένας από τους δύο στην επίθεση, δίπλα στον Αλεξανδρή), ενώ στη θέση του Ανατολάκη (αν τελικά δεν προλάβει το παιχνίδι) θα αγωνιστεί ο Αντζας. Ο Ανατολάκης πάντως έτρεξε χθες το απόγευμα για λίγη ώρα και ο γιατρός του Ολυμπιακού Χρήστος Δάρας δήλωσε ότι «υπάρχουν κάποιες ελπίδες να προλάβει τον ΟΦΗ, θα γνωρίζουμε τι θα γίνει τα επόμενα 24ωρα».
