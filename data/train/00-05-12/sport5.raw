 Του λείπουν Κατσαμπής, Χασιώτης, Γεωργιάδης και Κουλακιώτης, αλλά έχει την... παρηγοριά των Βενετίδη και Αμπονσά ο προπονητής του ΠΑΟΚ Ντούσαν Mπάγεβιτς, στο δύσκολο, όπως τον χαρακτήρισε αγώνα της ομάδας με τον Απόλλωνα.
 «Πρέπει να κερδίσουμε για να παραμείνουμε σε πλεονεκτική θέση σε σχέση με τους αντιπάλους μας που διεκδικούν κι αυτοί την έξοδο στο κύπελλο UEFA. Στόχος μας είναι να παλέψουμε μέχρι το τέλος για να αποφύγουμε τη διαδικασία των μπαράζ, σε σχέση πάντα με το αποτέλεσμα των άλλων ομάδων», τονίζει με χθεσινή του γραπτή δηλωση ο Ντούσαν Μπάγεβιτς, ο οποίος σημειώνει ότι δεν πρέπει ούτε μια στιγμή να υποτιμηθεί ο αντίπαλος.
 Ο ΠΑΟΚ φεύγει το απόγευμα για Αθήνα και στην αποστολή είναι 17 ποδοσφαιριστές: οι Αμπονσά, Βενετίδης, Βοσκαρίδης, Βρύζας, Καραδήμος, Καφές, Κωνσταντινίδης, Μαραγκός, Μιχόπουλος, Μπορμπόκης, Μπράτιτς, Νάγκμπε, Ναλιτζής, Σαμοτούλσκι, Τετράτζε, Φρατζέσκος, Φρούσος.
 Ο Μπάγεβιτς δεν ασχολήθηκε, χθες, μόνο με τον αγώνα της ομάδας του με τον Απόλλωνα, αλλά και σ' όλα όσα δήλωσε ο αρχιδιαιτητής Νικάκης σε σχέση με τη συμπεριφορά του κατά του βοηθού διαιτητή στον αγώνα με την Προοδευτική. «Εγώ πρώτος κατάλαβα το λάθος μου και ζήτησα συγγνώμη από τον επόπτη μετά το τέλος του αγώνα», είπε και πρόσθεσε: 
 «Θα περίμενα από τον κ. Νικάκη να είναι πιο ειλικρινής και πιο προσεκτικός στις κρίσεις του προς το πρόσωπό μου κι αν θεωρεί ότι το επίπεδό μου είναι τόσο χαμηλό ώστε δεν θέλει να πέσει σε αυτό, θα του έλεγα ότι ο Μπάγεβιτς το έχει δείξει όλα αυτά τα χρόνια, σαν άνθρωπος, σαν ποδοσφαιριστής και σαν προπονητής. Στό τέλος ας κρίνουν οι άλλοι, κύριε Νικάκη, και το δικό σας και το δικό μου επίπεδο.
