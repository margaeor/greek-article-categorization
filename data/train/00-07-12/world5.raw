 Με ελπίδες για επίτευξη συμφωνίας, επίγνωση των δυσκολιών αλλά και ανησυχία για τις συνέπειες μιας αποτυχίας, ξεκίνησε χθες στο Καμπ Ντέιβιντ των ΗΠΑ η διάσκεψη κορυφής για το Mεσανατολικό μεταξύ του Ισραηλινού πρωθυπουργού Εχουντ
Μπάρακ και του Παλαιστίνιου ηγέτη Γιάσερ Αραφάτ, με την παρουσία του προέδρου Κλίντον.
 «Και οι δύο ηγέτες αισθάνονται το βάρος της Iστορίας, αναγνωρίζουν όμως, επίσης, ότι αυτή είναι μια ιστορική στιγμή την οποία πρέπει να εκμεταλλευτούν», είπε ο Μπιλ Κλίντον πριν από την έναρξη των συνομιλιών για να
προσθέσει: «Eχουμε την ευκαιρία να καταλήξουμε σε δίκαιο και διαρκή τερματισμό
της ισραηλινο-παλαιστινιακής διένεξης και αυτό είναι το κλειδί για μια διαρκή ειρήνη σε όλη τη Μέση Ανατολή».
 Θέματα όπως η κυριαρχία επί της Ιερουσαλήμ και η επιστροφή των Παλαιστινίων προσφύγων είναι τα πλέον φλέγοντα, στα οποία δεν φαίνεται να υπάρχει σύγκλιση.
Ενδεικτικές είναι οι δηλώσεις του Μπάρακ, όταν αναχωρώντας από το Ισραήλ είπε ότι αναχωρεί από τη «μία και ενωμένη Ιερουσαλήμ» και της Παλαιστίνιας εκπροσώπου Χανάν Ασράουι, η οποία τόνισε ότι το λαό της ενδιαφέρει «η κυριαρχία της Ιερουσαλήμ».
 Ο Ισραηλινός πρωθυπουργός διατύπωσε χθες εν πτήσει προς τις ΗΠΑ την εκτίμηση ότι οι Αμερικανοί θα παρουσιάσουν εντός των ημερών συμβιβαστικές προτάσεις για
την άρση του αδιεξόδου, εκτίμησε όμως ότι οι διαπραγματεύσεις θα είναι «δύσκολες, διότι οι αμερικανικές θέσεις είναι πιο κοντά σε αυτές των Παλαιστινίων».
 Ο απεσταλμένος της Ευρωπαϊκής Ενωσης στη Μέση Ανατολή Μιγκέλ Ανζέλ Μορατίνος εξέφρασε την εκτίμηση ότι Παλαιστίνιοι και Ισραηλινοί «δεν ήταν ποτέ τόσο κοντά στην ειρήνη» αν και παραδέχτηκε ότι οι συνομιλίες θα είναι «δύσκολες».
 Ο αμερικανικός Tύπος εγκωμίασε τα ανοίγματα του Μπάρακ, ενώ διατύπωσε επικρίσεις για τη στάση του Αραφάτ. Ο Μπάρακ «εμφανίζεται έτοιμος» για συμφωνία γράφουν οι «Τάιμς» της Νέας Υόρκης, ενώ η «Ουάσιγκτον Ποστ» εκτιμά για τον Αραφάτ ότι «αντιλαμβανόμενος την αδυναμία του εταίρου του στις διαπραγματεύσεις θα προσπαθήσει να τον κάνει να πληρώσει το πολιτικό τίμημα της ειρήνης».
 Παλαιστινιακές και ισραηλινές πηγές εξάλλου, εξέφραζαν ανησυχία για την πιθανότητα να ξεσπάσουν νέα κρούσματα βίας αν αποτύχουν οι διαπραγματεύσεις στο Καμπ Ντέιβιντ. «Αν δεν επιτύχουν το αποτέλεσμα να είναι φοβερό, θα μπορούσε να προκαλέσει επιστροφή σε συγκρούσεις και αντιπαραθέσεις», δήλωσε ο γ.γ. του παλαιστινιακού συμβουλίου Αμπντέλ Ραχμάν. Η «Ποστ» της Ιερουσαλήμ από
την πλευρά της προειδοποιεί επίσης ότι «ενδεχόμενη αποτυχία της διάσκεψης θα οδηγήσει σε βία». 
 Ο ίδιος ο Εχούντ Μπάρακ αποκάλυψε στους δημοσιογράφους, πετώντας προς το Καμπ Ντέιβιντ, ότι οι ισραηλινές υπηρεσίες πληροφοριών είναι σε κατάσταση συναγερμού και συνεργάζονται με την παλαιστινιακή ασφάλεια και υπηρεσίες άλλων
αραβικών χωρών σε μια προσπάθεια να αποτρέψουν πιθανές επιθέσεις ενώ βρίσκεται
