Μεταφορά τεχνογνωσίας για την αντιμετώπιση της τρομοκρατίας ήταν το αντικείμενο
του ελληνοβρετανικού σεμιναρίου, που έγινε χθες στην Αθήνα με συμμετοχή αξιωματούχων της ελληνικής αστυνομίας και της Σκότλαντ Γιαρντ.
 Το σεμινάριο αυτό ήταν η συνέχεια της απόφασης Ελλάδας και Βρετανίας να συνεργαστούν στενά για την πάταξη της τρομοκρατίας και σε διμερές και σε ευρωπαϊκό επίπεδο.
 Στην εναρκτήρια ομιλία του ο υπουργός Εξωτερικών Γ. Παπανδρέου επανέλαβε τη βούληση της ελληνικής πλευράς να αντιμετωπίσει αποτελεσματικά το φαινόμενο και
πρόσθεσε ότι η διμερής αυτή συνεργασία θα συνεισφέρει στην ανταλλαγή πολύτιμων
εμπειριών και θα προσφέρει στην αντιμετώπιση των πολλαπλών πτυχών της τρομοκρατίας.
 Ο υπουργός Δημοσιας Τάξης M. Xρυσοχοΐδης ανέφερε ότι η ελληνική πλευρά έχει βελτιώσει σημαντικά τις οργανωτικές δομές των υπερεσιών της και έχει εξασφαλίσει σύγχρονα υλικοτεχνικά μέσα.
 Αναφέρθηκε με θερμά λόγια στη συνεργασία με τη Μ. Βρετανία και υπενθύμισε ότι πολλοί αξιωματικοί της ΕΛ.ΑΣ έχουν κατά καιρούς εκπαιδευθεί στις βρετανικές υπηρεσίες, οι οποίες, όπως ανέφερε, έχουν μια δεδομένη ικανότητα και εμπειρία
 Από βρετανικής πλευράς, ο πρέσβης στην Αθήνα Ντέιβιντ Μάτεν, επέμεινε ότι οι αξιωματικοί της Σκότλαντ Γιαρντ θα παραμείνουν μέχρις ότου επιτευχθεί ο τελικός στόχος, δηλαδή η σύλληψη και η παραπομπή στη Δικαιοσύνη των τρομοκρατών.
 Το επόμενο διάστημα, πρόσθεσε, θα επισκεφθούν την Αθήνα οι δύο υφυπουργοί Εξωτερικών της Βρετανίας και ο υπουργός αρμόδιος για τις ευρωπαϊκές υποθέσεις και αυτό είναι δείγμα της ανάπτυξης των διμερών σχέσεων που δεν έχουν επηρεαστεί από τη δολοφονία του ταξίαρχου Σόντερς.
