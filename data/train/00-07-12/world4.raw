Αναπτύσσοντας ατύπως ανεξάρτητη εξωτερική πολιτική του Μαυροβουνίου, ο πρόεδρος της ομόσπονδης αυτής Δημοκρατίας της Γιουγκοσλαβίας δηλώνει ότι οι «ανεύθυνες κινήσεις» του Σλόμπονταν Μιλόσεβιτς σημαίνουν πως το Μαυροβούνιο «είναι σήμερα πολύ πλησιέστερα στην ανεξαρτησία απ' ό,τι ήταν χθες».
 Μία μέρα μετά τη συνάντηση του Μαυροβούνιου πρωθυπουργού, Φίλιπ Βουγιάνοβιτς, με τους πρωθυπουργούς της Αλβανίας και της ΠΓΔΜ στο Δυρράχιο, ο Τζουγκάνοβιτς συναντήθηκε χθες με τους προέδρους της Κροατίας, Στίπε Μέσιτς, της Τσεχίας, Βάτσλαβ Χάβελ, και της Σλοβενίας, Μίλαν Κούτσαν, στο Ντουμπρόβνικ της Κροατίας.
 Πριν από τη συνάντηση, ο Στίπε Μέσιτς είχε δηλώσει πως οι τρεις πρόεδροι «δεν σκοπεύουν να αναμειχθούν στις τυπικές σχέσεις ανάμεσα στο Μαυροβούνιο και στη Σερβία αλλά ενδιαφέρονται για τον εκδημοκρατισμό τόσο στο Μαυροβούνιο όσο και στη Σερβία».
 Ο πρόεδρος της Σλοβενίας, Μίλαν Κούτσαν, παρατήρησε πάντως ότι «εμείς χρησιμοποιήσαμε το δικαίωμά μας να αποσχιστούμε από τη Γιουγκοσλαβία και δεν μπορούμε να αρνηθούμε αυτό το δικαίωμα σε άλλους».
 Μιλώντας στους τρεις ομολόγους του, ο Τζουγκάνοβιτς επισήμανε ότι «η υπομονή μας έχει όρια. Δεν μπορούμε να περιμένουμε αιωνίως και να θυσιάζουμε το μέλλον
μας προκειμένου να ικανοποιήσουμε την επιθυμία του δικτάτορα στο Βελιγράδι να κυβερνά για πάντα».
 Πάντως δήλωσε ότι το Μαυροβούνιο «θα επιλέξει με προσοχή τη στιγμή» κατά την οποία θα προκηρύξει δημοψήφισμα για ανεξαρτησία και τόνισε ότι «σε κάθε περίπτωση θα κάνει τα πάντα για να αποφύγει την έναρξη νέας σύγκρουσης στα Βαλκάνια» αλλά, αν ξεσπάσει πόλεμος, «θα πολεμήσουμε και θα υπερασπιστούμε τον
 Μετά τη συνάντηση οι Μέσιτς, Κούτσαν και Χάβελ έκαναν έκκληση στη διεθνή κοινότητα «να κάνει τα πάντα, χωρίς καθυστέρηση», για να προλάβει το ενδεχόμενο «νέου κύματος βίας». Καταγγέλλουν επίσης ότι οι συνταγματικές αλλαγές του Σλόμπονταν Μιλόσεβιτς «μπορούν να οδηγήσουν στο τέλος της Γιουγκοσλαβίας».
