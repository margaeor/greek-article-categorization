Στόχος των «σκληρών» ιεραρχών, και όχι μόνο, έγινε ο εκπρόσωπος Tύπου του αρχιεπισκόπου Χριστόδουλου, μητροπολίτης Θεσσαλιώτιδος Θεόκλητος Κουμαριανός, η αντικατάσταση του οποίου αποφασίστηκε χθες.
 Νέος εκπρόσωπος Tύπου, σύμφωνα με πληροφορίες, είναι ο αρχιμανδρίτης Νικόλαος Χατζηνικολάου, με τον οποίο ο αρχιεπίσκοπος είχε συνάντηση πριν από λίγες ημέρες. Ωστόσο δεν αποκλείεται τον Θεόκλητο να διαδεχτεί ο πατέρας Γεώργιος Μεταλληνός ή ο αρχιμανδρίτης Αγαθάγγελος Χαραμαντίδης. 
 Η απόφαση για την αντικατάσταση του Θεόκλητου ελήφθη χθες το απόγευμα. Το περασμένο Σάββατο είχαν γίνει και οι επαφές μεταξύ του αρχιεπισκόπου και του αρχιμανδρίτη Νικόλαου Χατζηνικολάου. 
 Σε ό,τι αφορά την απομάκρυνση του Θεόκλητου, σύμφωνα με πληροφορίες, έχει σχέση με την επικράτηση των «σκληρών», όπως είναι οι μητροπολίτες μέλη της «Χρυσοπηγής», καθώς και άλλων συνεργατών του αρχιεπισκόπου. 
 Εκείνο που έχει ιδιαίτερη σημασία είναι ότι η αλλαγή του εκπροσώπου Tύπου θα σημάνει και αλλαγή της επικοινωνιακής τακτικής του αρχιεπισκόπου. Δηλαδή, λιγότερες εμφανίσεις, περισσότερο πνευματική παρουσία και λιγότερο πολιτικές παρεμβάσεις. Ολα αυτά βέβαια εξαρτώνται από τον ίδιο τον αρχιεπίσκοπο και όχι από το ποιος θα είναι τελικά ο νέος εκπρόσωπος.
 Η απόφαση για την απομάκρυνση του Θεόκλητου πάρθηκε πριν από δύο εβδομάδες περίπου, όταν ο ίδιος έκανε δηλώσεις για την εξέταση του μαθήματος των Θρησκευτικών, και υποστήριξε πως δεν χρειάζεται να μπαίνει βαθμός στο μάθημα, ενώ τόνισε ότι μπορεί να γίνει διάλογος μεταξύ Εκκλησίας - κυβέρνησης χωρίς στην ατζέντα να υπάρχει το θέμα των ταυτοτήτων. Ωστόσο, οι λόγοι της απομάκρυνσης έχουν να κάνουν και με την επιρροή που ασκεί ο Θεόκλητος στον αρχιεπίσκοπο σε πολλά ζητήματα. Η δράση του είχε ενοχλήσει πολλούς από εκείνους που προσδοκούν σε οφέλη από την κόντρα Εκκλησίας - κυβέρνησης.
 Συνεδρίασε χθες η Ιερά Σύνοδος του Οικουμενικού Πατριαρχείου στο Φανάρι. Ενα από το θέματα που φέρεται να συζητήθηκαν ήταν κι εκείνο της επίσκεψης του Οικουμενικού Πατριάρχη Βαρθολομαίου στην Αθήνα.
 Οπως είναι γνωστό, η Διαρκής Ιερά Σύνοδος έστειλε επιστολή στον Οικουμενικό Πατριάρχη ζητώντας του να μην επισκεφτεί την Αθήνα λόγω της κρίσης μεταξύ κυβέρνησης και Εκκλησίας με αφορμή το θέμα των ταυτοτήτων. Οι ιεράρχες, μέλη της Ιεράς Συνόδου του οικουμενικού θρόνου, σύμφωνα με πληροφορίες, δεν αποφάσισαν αν ο Βαρθολομαίος θα κάνει δεκτό το αίτημα της Εκκλησίας της Ελλάδος να μην έρθει στην Αθήνα. Απόφαση, που πρόκειται να ανακοινώσουν τις επόμενες ημέρες.
 Σύμφωνα με όλες τις ενδείξεις, θα πρόκειται για μια απόφαση που θα οξύνει ή θα
ρίξει τους τόνους στις σχέσεις μεταξύ Αρχιεπισκοπής και Φαναρίου. Ωστόσο η πρόσκληση που έχει απευθύνει ο μητροπολίτης Περιστερίου Χρυσόστομος στον Οικουμενικό Πατριάρχη να επισκεφτεί στη μητρόπολή του και να κάνει τα εγκαίνια
του νέου μητροπολιτικού μεγάρου ισχύει. Και η επιθυμία του Χρυσόστομου είναι να έρθει ο Βαρθολομαίος στην Αθήνα. Ομως χθες οι ιεράρχες-μέλη της Ιεράς Συνόδου του Οικουμενικού Πατριαρχείου δεν έλαβαν απόφαση.
 Από την άλλη, προχθές ο Βαρθολομαίος δέχτηκε στο Φανάρι το μητροπολίτη Δημητριάδος Ιγνάτιο. Ο τελευταίος είπε ότι πήγε στο Φανάρι για να ευχαριστήσει
τον Πατριάρχη για την πρόσκληση σε συνέδριο που έγινε στο τέλος Αυγούστου στην
Κωνσταντινούπολη. Ο Ιγνάτιος δεν παραβρέθηκε στο συνέδριο και πήγε στο Οικουμενικό Πατριαρχείο για να συναντήσει τον Βαρθολομαίο και να του εξηγήσει για ποιους λόγους δεν παραβρέθηκε στις εργασίες του θεολογικού συνεδρίου. Ομως, πηγές από το Φανάρι άφηναν να εννοηθεί ότι Βαρθολομαίος και Ιγνάτιος είχαν την ευκαιρία να συζητήσουν και άλλα θέματα, χωρίς να αποκλείουν και το θέμα της επίσκεψης του Οικουμενικού Πατριάρχη στην Αθήνα. Εξάλλου η συνάντηση που είχαν, έλεγαν οι ίδιες πηγές, διήρκεσε περισσότερο από μία ώρα και για το λόγο αυτό είναι σίγουρο ότι είχαν την ευκαιρία να συζητήσουν περισσότερα πράγματα.
