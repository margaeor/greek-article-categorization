 Κάλυψε πλήρως τον εκπρόσωπό του για την αγωγή κατά του ραδιοσταθμού «Φλας» και δημοσιογράφων, ζήτησε από τους τομεάρχες τη δημόσια στήριξή τους, λέγοντας πως 
πρόκειται για πολιτικό θέμα και επιτέθηκε εμμέσως πλην σαφώς στον επιχειρηματία Σωκράτη Κόκκαλη.
 Ολα αυτά από τον Κώστα Καραμανλή, ο οποίος κατά τη χθεσινή συνεδρίαση των τομεαρχών του κόμματός του (απούσης της Ντόρας Μπακογιάννη) πολιτικοποίησε το θέμα που έχει δημιουργηθεί και απέδωσε τις επιθέσεις που δέχεται σε διαπλεκόμενα συμφέροντα, τα οποία, όπως είπε, επιθυμούν μια αδύναμη αξιωματική 
 Ο πρόεδρος της Ν.Δ. συνέδεσε εμμέσως το πρόβλημα στο κόμμα του με τα έργα για τους Ολυμπιακούς αγώνες, αλλά και τις αποκρατικοποιήσεις.
 «Υπάρχουν πολλοί κίνδυνοι, που είναι άρρηκτα συνδεδεμένοι με την όποια προσπάθεια απ' ευθείας αναθέσεων, άρα και αδιαφανών διαδικασιών. Και στον τομέα των αποκρατικοποιήσεων, υπάρχουν τέτοιοι κίνδυνοι. Είναι λοιπόν σαφές το 
γιατί και προεκλογικά και μετεκλογικά επιχειρείται συντονισμένη αποδυνάμωση της Νέας Δημοκρατίας», ήταν οι χαρακτηριστικές φράσεις του, τις οποίες απηύθυνε στους τομεάρχες.
 Οι τελευταίοι όμως, εντυπωσιάστηκαν ακόμη περισσότερο, όταν άκουσαν τον πρόεδρό 
τους να ταυτίζει τον εαυτό του πλήρως με τον εκπρόσωπο του κόμματος και την αγωγή που αυτός έκανε. «Διάφοροι καθυβρίζονται και λασπολογούνται. Και πρώτος εγώ, που προσωπικά προχθές κι όλας καθυβρίσθηκα ως πικραμένος πολιτικός», φέρεται να είπε. Και όλοι κατάλαβαν ότι εννοούσε τον επιχειρηματία Σ. Κόκκαλη, 
ο οποίος πριν από τρεις ημέρες σχολιάζοντας εμμέσως την αγωγή, είχε χρησιμοποιήσει αυτή ακριβώς την έκφραση (πικραμένοι πολιτικοί).
 Στο σημείο εκείνο, ο πρόεδρος της Νέας Δημοκρατίας ζήτησε εμμέσως τη στήριξη των στελεχών του, λέγοντας πως «και σήμερα από εδώ, πρέπει να βγει ένα κεντρικό μήνυμα: Οτι σε αυτά τα φαινόμενα δεν θα έχουμε καμία ανοχή. Δεν στεκόμαστε απαθείς, αλλά αντίθετα, είμαστε ανυποχώρητοι και ασυμβίβαστοι. Προχωράμε μπροστά. Καμία σκιά συμβιβασμού δεν θα επιτρέψουμε στις πιέσεις που μας ασκούνται». Και για όσους τομεάρχες δεν κατάλαβαν, έγινε πιο σαφής: «Απαιτείται συνεννόηση και αλληλεγγύη μεταξύ μας. Η υπόθεση είναι μεγάλη και πρέπει να νικήσουμε πολιτικά».
 Η έκκληση αυτή του Κ. Καραμανλή προς τομεάρχες για στήριξη έγινε μετά τη δημόσια σιωπή πολλών για το θέμα της αγωγής Σπηλιωτόπουλου ή ακόμη, τη θέση κάποιων ότι πρόκειται για ένα προσωπικό θέμα του εκπροσώπου της Ν.Δ. (π.χ. Γ. Καλός).
 Ο πρόεδρος της Ν.Δ. θέλησε αφενός μεν να απαντήσει σ' όλους αυτούς πως δεν πρόκειται για ένα προσωπικό θέμα, αλλά ένα θέμα που συνδέεται με συμφέροντα και στόχο έχουν την ίδια την παράταξη, αφετέρου να τους ζητήσει να ταυτιστούν με αυτόν και να μην εμφανίζεται στην κοινή γνώμη ότι το θέμα δεν αφορά ολόκληρο το κόμμα, αλλά ένα τμήμα της.
 Αντιδράσεις από τους τομεάρχες (Βουλγαράκης, Καλός, Τσιτουρίδης, Γιαννάκου κ.ά.), δεν υπήρξαν και μόνο οι επόμενες ημέρες θα δείξουν αν η έκκληση Καραμανλή θα πιάσει τόπο. Ισως, μάλιστα, αυτό να γίνει και στην αυριανή συνεδρίαση της Kοινοβουλευτικής Ομάδας στην οποία αναμένεται να παραστεί και η 
