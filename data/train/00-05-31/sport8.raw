 «Ο αρχικός μου στόχος είναι να μπω στην οκτάδα των Ολυμπιακών Αγώνων και από κει και πέρα ο Θεός είναι μεγάλος...», είπε χθες στην «Ε» ο πρωταθλητής Ευρώπης, Δημοσθένης Ταμπάκος, που έπλεε σε πελάγη ευτυχίας για την κατάκτηση του χρυσού μεταλλίου στους Πανευρωπαϊκούς ενόργανης γυμναστικής.
 Από τη Βρέμη είχε πει ότι δεν ήταν η καλύτερη δυνατή εμφάνισή του, κάτι που επανέλαβε και χθες: «Πρέπει να βρεθώ στην καλύτερή μου φόρμα στην περίοδο των Ολυμπιακών Αγώνων του Σίδνεϊ, κι αυτός είναι πλέον ο βασικός μας στόχος μαζί με τον προπονητή μου. Στη Βρέμη είχα ακριβώς τους ίδιους αντιπάλους, αν και δεν μου αρέσει αυτή η έκφραση, που θα έχω και στην Αυστραλία. Αρα, μπορώ να πάρω και πάλι το χρυσό, αν αναλογιστούμε ότι πήρα το χρυσό στο Πανευρωπαϊκό. Ποτέ όμως δεν ξέρεις τι σου ξημερώνει, γι' αυτό και δεν μου αρέσει να μιλάω για το τι θα πετύχω. Ας το πετύχουμε πρώτα και μετά μιλάμε...».
 Ο πρωταθλητής Ευρώπης στους κρίκους τόνισε και τη σημασία της συμπαράστασης από πλευράς ομοσπονδίας: «Οσα ζήτησα από την ομοσπονδία έγιναν. Αυτό με βοήθησε κατά τη διάρκεια της προετοιμασίας μου και πιστεύω ότι θα βοηθηθώ και πριν τους Ολυμπιακούς».
 Για την προετοιμασία του είπε: «Θα συνεχίσω σε Θεσσαλονίκη και Αθήνα και ίσως πάρω μέρος σε ένα διεθνές μίτινγκ πριν από τους Ολυμπιακούς Aγώνες, για να διαπιστώσω σε ποια κατάσταση βρίσκομαι».
 Στο αεροδρόμιο «Μακεδονία» της Θεσσαλονίκης τον υποδέχτηκαν εκπρόσωποι ομοσπονδιών, σωματείων και οι γονείς του, που δήλωσαν περήφανοι για την επιτυχία του Δημοσθένη, αλλά και αισιόδοξοι ότι θα μπορέσει να πατήσει στο ψηλότερο βάθρο των Ολυμπιακών Αγώνων και να ακουστεί στο Σίδνεϊ ο εθνικός ύμνος.
