Πριν από τρεις εβδομάδες είχαν έρθει στην Αθήνα άνθρωποι της Σαραγόσα για να δουν τον Ακη Ζήκο, την Κυριακή θα τον παρακολουθήσουν στο Βουκουρέστι (Ρουμανία-Ελλάδα) σκάουτερ της Στουτγκάρδης και ο μάνατζέρ της Καρλ Χάιντς Φέρστερ. Ο γερμανικός σύλλογος θέλει να πουλήσει τον Κροάτη Σόλντο και ο Ζήκος είναι σύμφωνα με πληροφορίες, ένας από τους στόχους της για τη θέση του αμυντικού χαφ. 
 Σε ό,τι αφορά το μεταγραφικό μέτωπο που έχει ανοίξει η ΑΕΚ στη Νότια Αμερική, η διοίκηση δεν ήταν σε θέση ούτε και χθες να ανακοινώσει την απόκτηση ποδοσφαιριστή. Σύμφωνα μάλιστα με το website της ΑΕΚ, μετά την αποτυχία στην υπόθεση Μάνσο, «δεν υπάρχει ενδιαφέρον για την απόκτηση άλλου ποδοσφαιριστή από τη Νιούελς Ολντ Μπόις». Τούτο πρακτικά σημαίνει ότι η ΑΕΚ εισέπραξε αρνητική απάντηση και για τον σέντερ μπακ της Νιούελς, Φερνάντο Κρόσα. 
 Ο Παθιακάκης θα επιστρέψει από την Αργεντινή την Παρασκευή ή το Σάββατο, ενώ ο Π. Στάθης είναι πιθανό να πάει στη Βραζιλία για παίκτη της Παλμέιρας. Ισως και για τον Φερούζεμ, του οποίου η μεταγραφή δεν έχει οριστικοποιηθεί και τυπικά.
