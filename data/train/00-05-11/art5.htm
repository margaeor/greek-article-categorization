<html><!--

Web Author:  Αριστείδης Παλιούρας email: aris@enet.gr

--><head><title>E Online - ΤΕΧΝΕΣ</title></head><BODY BGCOLOR="#FFFFFF"><!--msnavigation--><table BGCOLOR="#FFFFFF" border="0" cellpadding="0" cellspacing="0" width="100%"><tr><td BGCOLOR="#FFCC00" valign="top" width="1%">

<P ALIGN="CENTER"><IMG SRC="../../standard/gia.gif" ALT="ΕΛΕΥΘΕΡΟΤΥΠΙΑ - Για να μη μένετε θεατές στα γεγονότα" WIDTH=100 HEIGHT=92><BR><FONT SIZE=2><B>



Πέμπτη 11/05/2000 

</B></FONT>



		<BR>



		<BR>



		<A HREF="../../keimena/kairos/kairos.htm"> <IMG SRC="../../standard/kairos.gif" ALT="ΚΑΙΡΟΣ" WIDTH="89" HEIGHT="55" BORDER="0"></A>



		<BR>



		<BR> <b> <font size=2> ΣΤΗΛΕΣ  </font> </b> <BR>



		<BR><A HREF="../../stiles/sfigmos.htm"><IMG SRC="../../standard/lbar/sfigmos.gif" ALT="ΣΦΥΓΜΟΣ" BORDER=0 width=103 height=17></A><BR>



		<A HREF="../../stiles/apopsis.htm"><IMG SRC="../../standard/lbar/apopsis.gif" ALT="ΑΠΟΨΕΙΣ" BORDER=0 width=103 height=17></A><BR>



		<A HREF="../../stiles/politika.htm"><IMG SRC="../../standard/lbar/politika.gif" ALT="ΠΟΛΙΤΚΑ ΠΑΡΑΣΚΗΝΙΑ" BORDER=0 width=103 height=17></A><BR>



		<A HREF="../../stiles/analisi.htm"><IMG SRC="../../standard/lbar/analisi.gif" ALT="ΑΝΑΛΥΣΗ ΓΕΓΟΝΟΤΩΝ" BORDER=0 width=103 height=17></A><BR>



		<A HREF="../../stiles/kafenio.htm"><IMG SRC="../../standard/lbar/kafen.gif" ALT="ΚΑΦΕΝΕΙΟ Η ΕΛΛΑΣ" BORDER=0 width=103 height=17></A><BR>



		<A HREF="../../stiles/diethni.htm"><IMG SRC="../../standard/lbar/diethni.gif" ALT="ΔΙΕΘΝΗ" BORDER=0 width=103 height=17></A><BR>



		<A HREF="../../stiles/prosopa.htm"><IMG SRC="../../standard/lbar/prosopa.gif" ALT="ΠΡΟΣΩΠΑ" BORDER=0 width=103 height=17></A><BR>



		<BR><b><font size=2> ΟΔΗΓΟΙ </font> </b> 



		<BR>



		<BR>



		<A HREF="http://193.92.17.20/tv/tvfrm.htm"><IMG SRC="../../standard/lbar/tv.gif" ALT="ΤΗΛΕΟΡΑΣΗ" BORDER=0 width=103 height=17></A><BR>



		<A HREF="../../keimena/cinema/cinema.htm"><IMG SRC="../../standard/lbar/cinema.gif" ALT="ΚΙΝΗΜΑΤΟΓΡΑΦΟΙ" BORDER=0 width=103 height=17></A><BR>



		<A HREF="../../keimena/cinema/theatres.htm"> <IMG SRC="../../standard/lbar/theatres.gif" ALT="ΘΕΑΤΡΑ" BORDER=0 width=103 height=17></A><BR>



		<A HREF="http://www.enet.gr/finance/firstfin.htm"><IMG SRC="../../standard/lbar/xrima.gif" ALT="ΧΡΗΜΑΤΙΣΤΗΡΙΟ" BORDER=0 width=103 height=17></A><BR>



		<A HREF="../../stiles/mediaw.htm"><IMG SRC="../../standard/lbar/mediaw.gif" ALT="ΤΟΥ ΚΟΣΜΟΥ ΤΑ MEDIA" BORDER=0 width=103 height=17></A></P><BR>



		<BR>

		<BR>



		</td></P></td><td valign="top" width="24"></td><!--msnavigation--><td valign="top"><div align="left"><table border="0" width="454"><MAP NAME="FrontPageMap"><AREA SHAPE="CIRCLE" COORDS="367, 41, 11" HREF="../../art.htm"><AREA SHAPE="CIRCLE" COORDS="393, 41, 11" HREF="http://www.enet.gr/"><AREA SHAPE="CIRCLE" COORDS="422, 41, 11" HREF="../../fpage.htm"></MAP>  <tr>    <td width="455"><IMG SRC="../../standard/abar-s.jpg" ALT="ΕΛΕΥΘΕΡΟΤΥΠΙΑ - ΤΕΧΝΕΣ" WIDTH=451 HEIGHT=71 USEMAP="#FrontPageMap" BORDER=0></td>  </tr>  <tr>    <td height="30" width="455"></td>  </tr>  <tr>    <td width="455">




«Μια καλωδίωση θα μας σώσει». Αυτή είναι η χοντροκομμένη εκδοχή της τελευταίας «εκπαιδευτικής επανάστασης» που θεωρεί τις νέες τεχνολογίες ακρογωνιαίο λίθο του σύγχρονου σχολικού προγράμματος.*
Οπωσδήποτε ένα τέτοιο εργαλείο δεν μπορεί 
να αγνοηθεί, αρκεί όμως να έχει ο κάθε μαθητής το p.c. του και η κάθε τάξη το Διαδίκτυό της για να μπούμε με φόρα στον 21ο αιώνα; Ολοι μιλάνε με δέος για τον «ψηφιακό αναλφαβητισμό» που απειλεί ως δαμόκλειος σπάθη να πέσει στα κεφάλια των «ακαλωδίωτων». Τι γίνεται όμως με τον αναλφαβητισμό του χαρτιού, τον τρόμο της λευκής σελίδας, το φτώχαιμα της προφορικής, γραπτής και εμπειρικής «κλασικής παιδείας»<p>
 Ερευνες σε αμερικάνικα πανεπιστήμια υποστηρίζουν ότι οι μαθητές πλέον δεν μπορούν να αποδώσουν το μάξιμουμ όταν έρχονται αντιμέτωποι με χαρτί και μολύβι, έχοντας εξοικειωθεί τόσο πολύ με την ευκολία του ποντικιού και του επεξεργαστή κειμένου. Μάλιστα μελετάται σε πειραματικό στάδιο η καθιέρωση σχολικών εξετάσεων απ' ευθείας σε υπολογιστή, ακόμα και σε μαθήματα όπως η έκθεση που γραφόταν παραδοσιακά «στο χέρι». Οι υπέρμαχοι του νεωτερισμού υποστηρίζουν ότι μόνο έτσι μπορείς να συμβαδίσεις με μια γενιά που τείνει να ανταλλάξει οριστικά το φάμπερ με το πληκτρολόγιο. Οι σκεπτικιστές φοβούνται ότι με τον υπολογιστή είναι σχεδόν αδύνατο να ελέγξεις τις δαιμόνιες αντιγραφές και ευρεσιτεχνίες που πάντα εξυφαίνονται στα μαθητικά κεφαλάκια. Ποιος επιτηρητής μπορεί να ξέρει τι συμβαίνει πίσω από μια σειρά από οθόνες; Αν όμως τα πειράματα πετύχουν, ίσως στο κοντινό μέλλον η φράση «βγάλτε μια κόλλα χαρτί» να μπει στο χρονοντούλαπο της ιστορίας.<p>
 Πέρα όμως από τις εξεταστικές επιπλοκές της υπόθεσης, ο ρόλος των υπολογιστών στην εκπαίδευση έχει υποβληθεί σε σοβαρή κριτική, και όχι πάντα αβάσιμη. Οι υπολογιστές δεν είναι πανάκεια, δεν αντικαθιστούν ούτε την τέχνη της διδασκαλίας ούτε την εμπειρία του πειράματος, ούτε φυσικά λύνουν το ακόμα υπαρκτό πρόβλημα των «γκρίζων κελιών», καθώς έτσι εξακολουθούν να είναι τα σημερινά σχολεία.<p>
 Το 1922 ο «ηλεκτρικός Προμηθέας» Θωμάς Εντισον έκανε την παρακάτω βαρυσήμαντη πρόβλεψη, που ωστόσο διαψεύστηκε πανηγυρικά: «Στο μέλλον οι κινούμενες εικόνες 
 (όπως λεγόταν τότε το σινεμά), θα αντικαταστήσουν πλήρως το γραπτό κείμενο». Λίγο μετά το Β' Παγκόσμιο, φωστήρες της εκπαιδευτικής μεταρρύθμισης προέβλεπαν 
ότι το φορητό τρανζίστορ θα γίνει πιο απαραίτητο σε μια σχολική τάξη απ' ό,τι ο πίνακας και η κιμωλία.<p>
 Στην Ελλάδα της μεταπολίτευσης αυτοί που αγκάλιασαν πρώτοι τις νέες τεχνολογίες ήταν οι φροντιστηριάδες: «Διδασκαλία με βίντεο» διαφήμιζαν τα μεγάλα φροντιστήρια στα μέσα του '80, «Ηλεκτρονική εκπαίδευση» έγραφαν με πηχυαίους τίτλους όταν άρχισαν να καταφτάνουν τα απαρχαιωμένα πλέον Αμστραντ και τα Ατάρι. Τα πιτσιρίκια ήταν έτοιμα να δαγκώσουν το γλειφιντζούρι της «διαδραστικής μάθησης», και οι γονείς να πληρώσουν τα φουσκωμένα δίδακτρα, συχνά με αμφίβολο αποτέλεσμα. Σήμερα τα εκπαιδευτικά πολυμέσα τείνουν να περάσουν από το βασίλειο της καινοτομίας στις συμβάσεις της κοινοτοπίας. Η ύπαρξη κομπιούτερ στη φροντιστηριακή αίθουσα θεωρείται πλέον δεδομένη, και αυτό που «μετράει» στην από στόμα σε στόμα διαφήμιση είναι για άλλη μια φορά το ταλέντο του δασκάλου. Και ενώ η λεγόμενη «παραπαιδεία» απέδειξε πρακτικά ότι η ζούγκλα του μαυροπίνακα δεν μετατρέπεται σε Εδέμ με το μαγικό άγγιγμα του μικροτσίπ, οι μεταρρυθμιστές της επίσημης παιδείας εξακολουθούν να εκστασιάζονται με την ψηφιακή επανάσταση.<p>
 Στο εξωτερικό, όπου η χρήση υπολογιστών στα σχολεία είναι ευρύτατα διαδεδομένη, τα αποτελέσματα δεν είναι παντού ρόδινα: Η Ενωση Μαθηματικών των ΗΠΑ εκπέμπει S.Ο.S.: Ολο και περισσότερα Aμερικανάκια τελειώνουν το Δημοτικό χωρίς να μπορούν να κάνουν τις τέσσερις απλές πράξεις της αριθμητικής. Τόσο πολύ έχει «συμβάλει» το κομπιουτεράκι στη διδασκαλία του συγκεκριμένου κλάδου της επιστήμης, ο οποίος φέτος γιορτάζει, καθώς το 2000 έχει ανακηρυχθεί «Eτος των Mαθηματικών».<p>
 Αντίστοιχα πολλαπλασιάζονται οι γκρίνιες για εμπορευματοποίηση της δημόσιας παιδείας, καθώς η λεγόμενη «καλωδίωση των σχολείων» γίνεται συνήθως σε συνεργασία με ιδιωτικούς σπόνσορες - επενδυτές (ας κάνει μια υπόκλιση ο Μπιλ Γκέιτς), ενώ οι ακόμα πιο δύσπιστοι παρακολουθούν παράλληλα με τη γιγάντωση της ψηφιακής παιδείας τη συρρίκνωση παραδοσιακών, αλλά διόλου ευκαταφρόνητων μέσων. Δικαιολογημένα κάποιοι μιλάνε για ευτέλεια και προχειρότητα, εξάλλου μια αίθουσα υπολογιστών - και μάλιστα δωρισμένων - είναι τελικά φτηνότερη από μια αίθουσα μουσικής, ένα σύγχρονο εργαστήριο πειραμάτων ή έναν όμορφο κήπο όπου τα παιδιά θα μπορούν να επαληθεύουν στην πράξη τα όσα μαθαίνουν στη βοτανολογία. Το όνειρο του Ρουσό για τον κήπο της γνώσης και η εμπειρική παιδεία των διαφωτιστών δίνει τη θέση στην πανταχού παρούσα προσομοίωση της οθόνης που τα διδάσκει όλα και συμφέρει. Ομως δεν είναι ποτέ το ίδιο. Αλλο να μαθαίνεις τους αστερισμούς σε έναν εικονικό ουρανό υγρών κρυστάλλων και άλλο να τους αναγνωρίζεις στο πραγματικό στερέωμα μια ξάστερη νύχτα.<p>
 Ο Eλληνοαμερικανός γκουρού του «Ψηφιακού Κόσμου» Νίκολας Νεγκρεπόντε, στην πρόσφατη επίσκεψή του στη χώρα μας μίλησε με περηφάνια για το πώς οι υπολογιστές αλλάζουν δραματικά το εκπαιδευτικό τοπίο. Ως παράδειγμα του θριάμβου τους έφερε την περίπτωση ενός υποβαθμισμένου σχολείου του Μπρούκλιν που εντάχθηκε σε πειραματικό πρόγραμμα ηλεκτρονικής διδασκαλίας. Μετά από κάποιο διάστημα οι ερευνητές παρακολούθησαν κατάπληκτοι έναν 12χρονο να τους επιδεικνύει άψογα τις γνώσεις του πάνω στη λειτουργία των υπολογιστών, για να πληροφορηθούν αργότερα από το διευθυντή ότι το παιδί δεν γνώριζε καν ανάγνωση. 
Κατά τη γνώμη του παιδιού - θαύμα «το διάβασμα είναι βλακεία». Ο καθηγητής του 
Μ.Ι.Τ. έδειξε να συμμερίζεται αυτόν τον αφορισμό, τουλάχιστον όσον αφορά την παραδοσιακή έννοια της ανάγνωσης, αθελά του όμως φανέρωσε ένα βασικό μειονέκτημα της περίφημης ψηφιακής επανάστασης: Συνεχίζει να έχει πολλές ταχύτητες.<p>
 Στην πρόσφατη σύνοδο των ηγετών της σοσιαλδημοκρατίας στη Λισαβόνα έγινε ιδιαίτερος λόγος για το ρόλο της ψηφιακής τεχνολογίας στην εκπαίδευση και τον κίνδυνο έντασης του εκπαιδευτικού αποκλεισμού. Κροκοδείλια ή όχι τα δάκρυά τους, όντως η ψηφιακή παιδεία είναι και αυτή δύο ταχητήτων: Οι πληβείοι της καλωδίωσης σαν το πιτσιρικάκι από το Μπρούκλιν θα μπορούν μεν να σερφάρουν στις ιστοσελίδες και να λύνουν μαθηματικά προβλήματα με τη βοήθεια υπολογιστή, 
όμως μόνο λίγοι θα μπορούν να ξεχωρίσουν το στάχυ από την ήρα στον αχυρώνα της 
σκουπιδοπληροφορίας που τείνει να γίνει το Διαδίκτυο. Οι ικανότητες της κατανόησης, της επιλογής, της δημιουργικής σκέψης, όλα όσα ονομάζουμε βασικά εργαλεία της μάθησης δεν προσφέρονται σε κανένα σι-ντι ρομ ούτε τις ψιθυρίζει το ποντίκι στο δάχτυλο. Θα συνεχίσουν για πολύ καιρό ακόμα να είναι μια υπόθεση μαθητή και δασκάλου και θα απαιτούν πάνω απ' όλα ανθρώπινες συνθήκες, ανθρώπινα ωράρια και ανθρώπινες σχέσεις, και όχι απρόσωπες, καιροσκοπικές και ισοπεδωτικές «μεταρρυθμίσεις», ψηφιακής ή άλλης μορφής. <p>
 AΦPΟΔITH ΠΟΛITH<p>
 ***
 ΦΩTΟΓP.: REUTERS<p>



</td>  </tr></table></div><p>  <!--msnavigation--></td></tr><!--msnavigation--></table><br><center><table width = 640> <CENTER><b> Επικοινωνήστε με την </b><A HREF="mailto:elef@enet.gr">"E on-line"</A> <p><b> Copyright © 2000 Χ. Κ. Τεγόπουλος Εκδόσεις Α.Ε.</b><br> <br><font size = 2><b> ΑΠΑΓΟΡΕΥΕΤΑΙ </b> η αναδημοσίευση, η αναπαραγωγή, ολική, μερική ή περιληπτική, ή κατά παράφραση, ή διασκευή απόδοση του περιεχομένου της ηλεκτρονικής εφημερίδας με οποιονδήποτε τρόπο, μηχανικό, ηλεκτρονικό, φωτοτυπικό, ηχογράφησης ή αλλο, χωρίς προηγούμενη γραπτή άδεια του εκδότη. Νόμος 2121/1993 και κανόνες Διεθνούς Δικαίου πού ισχύουν στην Ελλάδα.</font></CENTER></table></center></body></html>
