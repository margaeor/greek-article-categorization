Στην απομόνωση βρέθηκε ο Μητροπολίτης Καλαβρύτων Αμβρόσιος μετά τις γνωστές δηλώσεις του περί «εβραϊκού λόμπι» και «τεκτονικής στοάς» που επέβαλαν -όπως είπε- τις απόψεις τους στον πρωθυπουργό στο θέμα των ταυτοτήτων.
 Αποστάσεις από τις δηλώσεις του πήραν οι εκπρόσωποι του αρχιεπισκόπου, χωρίς ωστόσο να τις αποδοκιμάσουν. Η κυβέρνηση τις θεωρεί "«ανάξιες σχολιασμού».
 Τις δηλώσεις Αμβρόσιου, ο οποίος θεωρείται, μαζί με τον Πειραιώς Καλλίνικο, από τα «σκληρά» μέλη της οργάνωσης «Χρυσοπηγή», από την οποία προέρχεται και ο κ. Χριστόδουλος, χαρακτήρισαν «μεμονωμένες» τόσο ο εκπρόσωπος Τύπου του αρχιεπισκόπου, Mητροπολίτης Θεσσαλιώτιδος Θεόκλητος όσο και το γραφείο Τύπου της Αρχιεπισκοπής. 
 Σε δήλωσή του, ο υπεύθυνος του Γραφείου Τύπου Χ. Κονιδάρης αναφέρει: «Απόψεις ή δηλώσεις μεμονωμένων ιεραρχών ούτε φυσικά δεσμεύουν την Εκκλησία της Eλλάδος ούτε απαραίτητα απηχούν τις θέσεις της. Οι επίσημες θέσεις της Εκκλησίας εκφράζονται είτε από την Ιερά Σύνοδο είτε με την εξουσιοδότησή της από τον πρόεδρο της». Τις δηλώσεις Αμβρόσιου σχολίασαν αρνητικά και άλλοι μητροπολίτες, κάνοντας λόγο για «ακραίες απόψεις».
 Κυβερνητικές πηγές έλεγαν ότι όσα είπε ο Καλαβρύτων «είναι ανάξια σχολιασμού» και εξέφραζαν την εκτίμηση ότι τις κάνει σκόπιμα για να δεσμεύσει τον αρχιεπίσκοπο και να τον σύρει σε ακραίες αντιδράσεις.
 Οι ίδιες πηγές πρόσθεσαν ότι όλα αυτά δεν συμβάλλουν στη δημιουργία κατάλληλων συνθηκών για ένα «γόνιμο διάλογο» μεταξύ Πολιτείας και Εκκλησίας. Και υποστήριξαν ότι η κυβέρνηση επιδιώκει αυτόν τον διάλογο, αλλά η ηγεσία της Εκκλησίας δεν ανταποκρίνεται.
