 Ζητώντας δουλειά από τους πολίτες και υποσχόμενος καλύτερο μέλλον για τους ίδιους και τη χώρα, ορκίστηκε χθες νέος πρόεδρος της Συρίας ο γιος του τελευτήσαντος Χαφέζ Αλ Ασαντ, Μπασάρ.
 Ο νέος πρόεδρος δήλωσε ότι «παραμένει ο γιατρός και αξιωματικός που ήταν πριν από την ορκωμοσία και φυσικά ο πολίτης». Υποσχέθηκε ανόρθωση της οικονομίας, με διαφάνεια, καταπολέμηση της διαφθοράς, κατάργηση των απηρχαιωμένων νόμων και εκσυγχρονισμό της χώρας, ώστε να επέλθει βελτίωση της ποιότητας ζωής του κόσμου. Φρόντισε να ξεκαθαρίσει ότι θα συνεχίσει την πολιτική του πατέρα του και ότι εκσυγχρονισμός του κράτους δεν σημαίνει υιοθέτηση της δυτικού τύπου δημοκρατίας. «Η πολιτική στρατηγική που (ο Χαφέζ Ασαντ) επινόησε και επέβλεψε... αποδείχτηκε μεγάλη επιτυχία ώς σήμερα», δήλωσε ο Ασαντ και πρόσθεσε ότι η συριακή δημοκρατία ανταποκρίνεται στα μέτρα, στην ιστορία, στις
 Είπε ακόμα ότι «στην κορυφή των εθνικών μας προτεραιοτήτων» είναι η αποκατάσταση του Γκολάν και ζήτησε από τις ΗΠΑ «να παίξουν όλο το ρόλο τους», ως μεσολαβητές και συγχορηγοί των συνομιλιών με το Ισραήλ. Ξεκαθάρισε πάντως ότι δεν πρόκειται να κάνει εδαφικές παραχωρήσεις στο Ισραήλ. Στο Ισραήλ εν αναμονή της επίσημης αντίδρασης ο Εϊάλ Ζίσερ, ειδικός σε θέματα Συρίας, δήλωσε
ότι οι δηλώσεις του Μπασάρ Ασαντ δεν έχουν τίποτα καινούργιο σε γενικές γραμμές, αν και η υπόσχεση ότι θα φέρει τη Συρία στον 21ο αιώνα, ενδεχομένως δείχνει ότι σταδιακά τα πράγματα θα αλλάξουν και πιθανόν να σημαίνει ότι το Ισραήλ θα πρέπει να του δώσει μια ευκαιρία.
 Ο Μπασάρ ορκίστηκε σε σύντομη και σεμνή τελετή και αμέσως μετά έκανε την πρώτη
του ομιλία ως πρόεδρος. Σύμφωνα με πληροφορίες, ο Μπασάρ διέταξε να αποσυρθούν
όλες οι πινακίδες και τα πορτρέτα που τον υμνούσαν και έδωσε εντολή στα κρατικά μέσα ενημέρωσης να αποφύγουν τους υπερβολικούς επαίνους στο πρόσωπό του, πρακτική πολύ συνήθης επί των ημερών του απολυταρχικού πατέρα του.
