 Να χάσει τον έλεγχο των ρωσικών ενόπλων δυνάμεων κινδυνεύει το Κρεμλίνο, σύμφωνα με τη ρωσική εφημερίδα «Ιζβέστια», εν μέσω πληροφοριών ότι οι Ρώσοι ανώτατοι στρατιωτικοί μετρίασαν τις οξύτατες αντιθέσεις τους σχετικά με τον έλεγχο του πυρηνικού οπλοστασίου μετά από παρέμβαση του προέδρου, Βλαντιμίρ Πούτιν.
 Ο υπουργός Αμυνας, στρατηγός Ιγκόρ Σεργκέγεφ και ο αρχηγός του Γενικού Επιτελείου, στρατηγός Ανατόλι Κβάσνιν, είχαν οξύτατη δημόσια αντιπαράθεση σχετικά με τις προτάσεις του τελευταίου για περιορισμό των πυρηνικών δυνάμεων στο ένα έβδομο των σημερινών και υπαγωγή τους στην πολεμική αεροπορία. Ο Σεργκέγεφ, παλαιός διοικητής των Στρατηγικών Πυραυλικών Δυνάμεων είναι απολύτως αντίθετος στο σχέδιο αυτό.
 Ο Πούτιν κάλεσε την Κυριακή τους δύο στρατηγούς στο θέρετρο Σότσι, στη Μαύρη Θάλασσα, και συζήτησε μαζί τους το θέμα. Οπως δήλωσε χθες ο Σεργκέγεφ, μετά την παρέμβαση του προέδρου «οι διαφορές μειώθηκαν στο ελάχιστο», δεν έγινε όμως γνωστό το περιεχόμενο ενδεχόμενης συμφωνίας.
 Ο ίδιος ο Πούτιν πάντως τάχθηκε χθες κατά της μεγάλης μείωσης των στρατηγικών δυνάμεων, όπως και ο γραμματέας του ρωσικού Συμβουλίου Ασφαλείας, Σεργκέι Ιβάνοφ, ο οποίος ήταν παρών στη συνάντηση του Σότσι.
 Οπως είπε ο Ιβάνοφ, οι μεταρρυθμίσεις στις ένοπλες δυνάμεις «δεν πρέπει σε καμμία περίπτωση να βλάψουν την ασφάλεια» της Ρωσίας.
 «Ολοι καταλήξαμε στην ίδια ιδέα, την οποία συμμερίζεται και ο πρόεδρος, ότι οι
ένοπλες δυνάμεις αποτελούν ένα πολύ σημαντικό όργανο της κρατικής πολιτικής και πρέπει να αναπτυχθούν. Οποιαδήποτε αλλαγή πρέπει να συμβάλλει στην ακόμα μεγαλύτερη ασφάλεια της χώρας και όχι στην υποβάθμισή της», είπε.
 Σχολιάζοντας την σύγκρουση αυτή μεταξύ πολιτικής και στρατιωτικής ηγεσίας, η εφημερίδα «Ιζβέστια» γράφει ότι «ο πολιτικός έλεγχος επί του στρατού μπορεί να
εξελιχθεί σε μεγάλο πρόβλημα, αν οι στρατηγοί αρχίσουν να επιβάλλουν στην πολιτική ελίτ τα οράματά τους για τις στρατηγικές διαδικασίες».
