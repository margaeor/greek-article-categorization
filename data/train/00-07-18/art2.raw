Αν ο Θεόδωρος Πάγκαλος έβλεπε το βράδυ της Κυριακής στο Δημοτικό Θέατρο Καλαμάτας τον τρόπο με τον οποίο η Καναδέζα Μαρί Σουϊνάρ χορογράφησε την «Ιεροτελεστία της Aνοιξης» του Στραβίνσκι, μπορεί και να άλλαζε τη γνώμη του για τον χορό. Την τέχνη που για να αναφερθεί σ' αυτήν στο πρόγραμμα του 6ου Διεθνούς Φεστιβάλ Χορού Καλαμάτας ο υπουργός Πολιτισμού χρειάστηκε λέξεις όπως
«αναλογία», «αρμονία», «συναίσθημα», «ομορφιά», αλλά και την απαραίτητη αναφορά στην «κλασική ελληνική αντίληψη περί ωραίου».
 Αυτό δεν σημαίνει ότι δεν θα χειροκροτούσε κιόλας μετά μανίας τους εννέα χορευτές και χορεύτριες, που γυμνόστηθοι και κάτω από το πιο αδιάκριτο, αμείλικτο, παραμορφωτικό και εκτυφλωτικό φως εκτέλεσαν με αυταπάρνηση τις άγριες, επιθετικές και μερικές στιγμές ανυπόφορα ζωϊκές και δυσάρεστες κινήσεις, που εμπνεύστηκε η Σουϊνάρ από τη μουσική του Στραβίνσκι. Γιατί το πρώτο σοκ των θεατών έδωσε σχετικά γρήγορα τη θέση του σε ένα κάποιο δέος, αλλά και θαυμασμό για τη δουλειά της τολμηρής Καναδέζας χορογράφου. 
 Η παρουσίαση της «Ιεροτελεστίας της Aνοιξης» στο Φεστιβάλ Χορού Καλαμάτας ήταν
ένα κέρδος για όλους, ακόμα και για κείνους, που τη χαρακτήρισαν «έργο, που δεν θέλεις να το δεις δεύτερη φορά, γιατί δέν αντέχει σε δεύτερη ανάγνωση». Ο ιδιότυπος κόσμος της Σουϊνάρ, που καταλύει μέσα σε μια στιγμή τα γνωστά στερεότυπα περί «γυναικείας» και «ανδρικής» αίσθησης του κόσμου και άρα της κίνησης, έγινε αντικείμενο συζητήσεων, αφού πρώτα, όμως, το νεανικό κοινό που είχε πλημμυρίσει το Δημοτικό Θέατρο της Πόλης είχε φροντίσει να τον επευφημήσει.
 Τα χαμόγελα, που ανθισαν στα εξοντωμένα από την κούραση και άγρια βαμμένα πρόσωπα των νεαρών χορευτών και χορευτριών, μας επανέφεραν γρήγορα (καλώς ή κακώς) στην πραγματικότητα. Οι πρωτόγονοι της Σουϊνάρ μεταμορφώθηκαν σε χαριτωμένα μοντέρνα αγόρια και κορίτσια. Οι ήχοι του Στραβίνσκι και οι σκληροί
φωτισμοί της παράστασης έδωσαν τη θέση τους στο τραγούδι των γρύλλων και την γλύκα ενός τεράστιου φεγγαριού. Διότι η μεσσηνιακή φύση διεκδικεί κι αυτή τον ρόλο της στην επιτυχία του φεστιβάλ χορού. 
