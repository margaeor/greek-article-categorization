Δεν είναι μόνον οι καπνιστές που από χθες το πρωί άρχισαν να γκρινιάζουν στον «Ευαγγελισμό», επειδή η διοίκηση αποφάσισε να εφαρμόσει με αυστηρότητα την υπάρχουσα νομοθεσία, που απαγορεύει το κάπνισμα στα δημόσια νοσοκομεία. Από σήμερα το πρωί είναι και οι καθαριστές του πάρκου που βρίσκεται μπροστά από το
νοσοκομείο. Πέρα από τα συνήθη απορρίμματα, αντίκρισαν ένα πρωτόγνωρο θέαμα. Γόπες και αποτσίγαρα, άδεια πακέτα και σπίρτα απλωμένα σε όλη την έκταση του πάρκου. Εικόνα που θυμίζει την επόμενη μέρα από την «επέλαση των καπνιστών».
 «Εντάξει, να μην καπνίσουμε στο νοσοκομείο, μήτε στους εξωτερικούς του χώρους,
αφού ούτε εκεί επιτρέπεται. Αλλά από εδώ δεν μπορούν να μας διώξουν», υποστηρίζει η Μαίρη Παπαϊωάννου, που περιμένει να εξεταστεί η φίλη της. «Δεν μπορείς να αποφασίζεις ξαφνικά να εφαρμόσεις το γράμμα του νόμου χωρίς να πληροίς τις προϋποθέσεις. Θα έπρεπε να υπάρχει χώρος για καπνιστές εντός του νοσοκομείου».
 Η διοίκηση του νοσοκομείου είναι όμως ανένδοτη και δηλώνει ότι μετά από ένα μικρό διάστημα προσαρμογής, κατά το οποίο θα γίνονται μόνο συστάσεις, θα ακολουθηθεί η νόμιμη διαδικασία και θα επιβάλλονται πρόστιμα στους παραβάτες. Μάλιστα, για την καλύτερη αντιμετώπιση του προβλήματος δημιουργήθηκε στον Ευαγγελισμό ειδική επιτροπή αντικαπνιστικού αγώνα, η οποία είναι διατεθειμένη να εξαλείψει το φαινόμενο του καπνίσματος, όχι μόνο μεταξύ των επισκεπτών αλλά
και στις τάξεις των ιατρών και των νοσηλευτών.
 Και αν στον Ευαγγελισμό... την πληρώνει το πάρκο, στο Αγλαΐα Κυριακού η εικόνα
είναι η συνήθης. Διάδρομοι και αίθουσες αναμονής γεμάτες καπνό και αποτσίγαρα.
Τασάκια στα τραπεζάκια δεν υπάρχουν, αλλά η απουσία τους είναι το τελευταίο που αποθαρρύνει τους γονείς των μικρών ασθενών να μην ανάψουν τσιγάρο. Κι ας υπάρχουν παντού απαγορευτικές πινακίδες κι ας έχουν δίπλα τους τους μικρούς ασθενείς.
 Η Εύα Καλοδήμου περιμένει τον μικρό της γιό, που υποβάλλεται σε μικροεπέμβαση.
Δίπλα της ο μεγάλος της γιός δείχνει να αγωνιά για τον αδερφό του. Η ίδια δεν αντέχει και... το ανάβει. «Είναι το τέταρτο που καπνίζω την τελευταία ώρα. Προσπαθώ να το περιορίσω, αλλά τι να κάνω. Να αφήσω το παιδί μέσα και να κατεβώ κάτω για να καπνίσω; ».
 Η θέση του διοικητικού και νοσηλευτικού προσωπικού για τη μη εφαρμογή της υπάρχουσας νομοθεσίας μοιάζει ιδιαίτερα πεσιμιστική: «Αφού πάντα έτσι γινόταν.
Και άλλωστε το νοσοκομείο έχει πιο σοβαρά προβλήματα από αυτό». Ακόμη πιο αφοπλιστική η απάντηση του υπεύθυνου στην είσοδο του «Ευαγγελισμού». Με το τσιγάρο που μόλις άναψε, αντιμετωπίζει με περισσή ψυχραιμία την απόφαση των ανωτέρων του. «Το ξέρετε ότι είστε σε χώρο του νοσοκομείου και αυτή τη στιγμή παρανομείτε; ». «Καλύτερα να με πάνε μέσα, παρά να το κόψω».
