 Δεν υπάρχει πιο μεστή περιγραφή για την έννοια της εγκατάλειψης, από μια φωτογραφία στην οποία εικονίζεται ένα δέντρο να φυτρώνει μέσα στο σπίτι. Είναι
η απόδειξη της ερήμωσης και της ανυπαρξίας ανθρωπίνου δυναμικού. Είναι το αποτέλεσμα μιας πολιτικής που αφάνισε ένα νησί και τον πληθυσμό του.
 Ο λόγος για το νησί της Ιμβρου, το οποίο ύστερα από χρόνια και ιδιαίτερα τα τελευταία, λόγω της προσέγγισης των δύο χωρών και της πολιτικής ανάδειξης από πλευράς τουρισμού που ακολουθεί η Αγκυρα, έχει ζωντανέψει τους καλοκαιρινούς μήνες, αφού οι Ελληνες Ιμβριοι επιστρέφουν στη γενέθλια γη τους.
 Ετσι και φέτος, μέσα στο πλαίσιο του εορταστικού δεκαημέρου της Παναγίας, πραγματοποιήθηκαν πολιτιστικές εκδηλώσεις με τη συμμετοχή Ελλήνων καλλιτεχνών.
Μεταξύ αυτών που βρέθηκαν στην Ιμβρο ήταν και ο Κομοτηναίος Θανάσης Γκαϊφύλιας, με το συγκρότημά του, «Αλάβαστρο», το οποίο το αποτελούν χριστιανοί και μουσουλμάνοι της Θράκης.
 Πρώτη φορά βρέθηκε στην Ιμβρο ο Θανάσης, ο οποίος, επηρεασμένος, όπως δήλωσε, από τον Γιώργο Νταλάρα, «πήγε στην Ιμβρο για να συναντήσει έναν πονεμένο τόπο».
 «Ενιωσα περίεργα», είπε, «γιατί πάνω στο Σχινούδι δεν μπορούσα να συνειδητοποιήσω πού ήμουν. Βρισκόμουν στην Τουρκία, αλλά ταυτόχρονα και στην Ελλάδα. Ακουγα ανθρώπους να κουβεντιάζουν, να εργάζονται μιλώντας ελληνικά. Ηταν μια ελληνική νησίδα, μέσα σ' ένα τουρκικό νησί».
 Μέσα στον επισκευασμένο χώρο, λοιπόν, του Πνευματικού Kέντρου Σχινουδίου, δίπλα σ' ένα παραδοσιακό κτίσμα και απέναντι από την εκκλησία της Αγίας Μαρίνας, ακούστηκαν τα τραγούδια του Θανάση, της Λίας και του Χαλίλ.
 Εντύπωση προκάλεσαν οι στίχοι των ποιημάτων του Θανάση Τζούλη, τους οποίους τραγούδησαν όλοι μαζί: «Tο πατρικό μου σπίτι» που αναφέρεται «στο πατρικό σπίτι που ζει από την έντονη απουσία του πατέρα, η οποία όμως μετατρέπεται σε καθημερινή παρουσία» και το «Οταν φεύγουν οι άνθρωποι», όπου παρουσιάζεται το φαινόμενο να φυτρώνουν δέντρα στα σπίτια.
 Ιδιαίτερα χειροκροτήθηκαν από όλους τους παρευρισκόμενους Ελληνες και Τούρκους, που από κοινού τραγουδούσαν, το τραγούδι, με τίτλο «Aντιστέκομαι», που αναφέρεται «στη βία που τη βάπτισαν αγία και σ' όσους έχουν μάθει να ασελγούν στην ιστορία», καθώς και το «και να, αδελφέ», που μεταξύ άλλων λέει: «Εμείς δεν τραγουδάμε για να ξεχωρίσουμε, αδελφέ μου, από τον κόσμο, εμείς τραγουδάμε για να σμίξουμε τον κόσμο».
 Αυτό το σμίξιμο του κόσμου συζητούσαν σε πηγαδάκια, μία ώρα μετά το πέρας της συναυλίας Ελληνες και Τούρκοι, οι οποίοι δεν μπορούσαν να αποχωριστούν τον τόπο, στο ύψωμα του Σχινουδίου, όπου κάτω από το αυγουστιάτικο φεγγάρι άκουσαν
τις νότες της μουσικής και την ποίηση που μιλούσε για ειρήνη, συνύπαρξη, αγάπη
 Και όταν άκουσαν τον Θανάση και όλους τους άλλους να τραγουδούν το τελευταίο τραγούδι της συναυλίας, «Μες του Βοσπόρου τα στενά», και το «Τούρκος εγώ και συ Ρωμιός», αγκαλιάστηκαν σαν να μην είχε συμβεί τίποτε και σαν να μην τους είχε χωρίσει το ιστορικό παρελθόν και τα λάθη των κυβερνήσεων.
 Ιδιαίτερα ευχαριστημένοι ήταν οι εναπομείναντες Ιμβριοι, που μέσα στην πίκρα τους βλέπουν τελευταία να γεννιέται μια ελπίδα. Μια παρηγοριά μέσα στην ερημιά
 «Ζωή μέσα στο θάνατο», όπως θα έλεγε ο ποιητής.
 «Το νησί», μας λέει ο Θανάσης, «πρέπει να γίνει το σύμβολο της ελληνοτουρκικής
προσέγγισης. Θα ήταν μια γενναία πράξη από την Τουρκία, να βοηθήσει στο ζωντάνεμα του νησιού και ιδιαίτερα του Σχινουδίου. Είναι μια ευκαιρία που οι Τούρκοι δεν πρέπει να χάσουν».
 «Σε μια καινούργια χιλιετία, είναι τουλάχιστον ηλίθιο να μην μπορούν οι άνθρωποι να συμβιώσουν ειρηνικά. Είναι τρελό οι άνθρωποι να μη βρίσκουν λύση στα προβλήματά τους και να επιτρέπουν να ξυπνά μέσα τους το θηρίο».
 Και κατέληξε: «Νομίζω ότι μέχρι σήμερα με τη μουσική μας έχουμε ημερέψει και τα πιο άγρια θηρία που μας έχουν ακούσει».
 Ισως ακουστούν ο Θανάσης και ο Χαλίλ με τα τραγούδια τους και γίνουν αιτία ώστε οι λαοί της Ελλάδας και της Τουρκίας «να μη χάσουν το επόμενο τρένο, που θα είναι της ειρήνης και της συνύπαρξης», για να παύσει, έστω την ύστατη στιγμή, ο πόνος των ανθρώπων των δύο χωρών, ιδιαίτερα των Ρωμιών της πόλης, της Ιμβρου και της Τενέδου, και να επικρατήσει το πνεύμα της συμφιλίωσης, όπως
δήλωσε ο δήμαρχος της Νέας Χαλκηδόνας Αττικής, Νίκος Παπαμικρούλης, ο οποίος παρουσιάζοντας τον Θανάση Γκαϊφύλια και το συγκρότημά του, είπε: «Σας παρουσιάζω ένα συγκρότημα-πρότυπο και παράδειγμα για όλους, από μια περιοχή που αποτελεί πρότυπο συνύπαρξης χριστιανών και μουσουλμάνων».
 Και αυτή η περιοχή δεν είναι άλλη από τη Θράκη, την Κομοτηνή, όπου οι κάτοικοί
της, χριστιανοί και μουσουλμάνοι, ζουν και εργάζονται από κοινού για πρόοδο και ευημερία.
