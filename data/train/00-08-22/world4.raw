 Κλιμακώθηκε χθες η διελκυστίνδα μεταξύ του προέδρου της Τουρκίας και της κυβέρνησης Ετσεβίτ, που βρίσκονται πλέον σε πορεία σύγκρουσης. Ο Αχμέτ Σεζέρ ανέπεμψε για δεύτερη φορά το κυβερνητικό διάταγμα για τη με συνοπτικές διαδικασίες απόλυση δημόσιων υπαλλήλων που κατηγορούνται για ισλαμικές και φιλοκουρδικές δραστηριότητες. Ο πρωθυπουργός έκανε λόγο για «δυσαρμονία» μεταξύ προεδρίας και κυβέρνησης, η οποία δημιουργεί κρίση και θα φέρει το θέμα
 Ο Τούρκος πρόεδρος, που εξελέγη ύστερα από σκληρές προσπάθειες του Ετσεβίτ να επέλθει συμφωνία στο πρόσωπό του, ανέπεμψε το διάταγμα για πρώτη φορά στην κυβέρνηση πριν από δύο εβδομάδες, ξεκαθαρίζοντας ότι το θέμα είναι τόσο σοβαρό
και άπτεται των ανθρωπίνων δικαιωμάτων στην Τουρκία, που πρέπει να ρυθμιστεί με νόμο από τη Βουλή και όχι με κυβερνητικό διάταγμα. Ο Ετσεβίτ διαφώνησε και το έστειλε πίσω στην προεδρία χωρίς αλλαγές.
 Χθες ο Σεζέρ το έστειλε πάλι στην κυβέρνηση δηλώνοντας ότι η προεδρία δεν είναι γραφείο εγκρίσεων ούτε υπογραφών διαταγμάτων. Στο σημείωμα αναπομπής έγραψε ότι «ο πρόεδρος δεν είναι υποχρεωμένος να υπογράφει διατάγματα που είναι αντίθετα με το Σύνταγμα. Στην πραγματικότητα είναι υποχρεωμένος να μην τα υπογράφει». Ο Ετσεβίτ απάντησε ότι η συμπεριφορά του προέδρου δυσκολεύει το
κράτος στην υποχρέωσή του να προστατεύσει το συνταγματικό καθεστώς. Δείχνει ότι υπάρχουν σαφείς διαφωνίες στην αντίληψη που έχουν κυβέρνηση και προεδρία γύρω από τις υποχρεώσεις τους. «Δεν μπορεί να υπάρξει αρμονία... αν δεν εξομαλυνθούν οι διαφωνίες. Εχουμε να κάνουμε με σοβαρό πρόβλημα», είπε ο πρωθυπουργός και πρόσθεσε ότι θα συζητήσει το θέμα με τους εταίρους του στην κυβέρνηση συνασπισμού.
 Πάντως ο Ετσεβίτ αρνήθηκε να συγκαλέσει εκτάκτως τη Βουλή, η οποία είναι σε καλοκαιρινές διακοπές. Στο σώμα έχουν την πλειοψηφία βουλευτές συντηρητικοί και ισλαμιστές και θεωρείται απίθανο να περάσει τέτοιο διάταγμα, πίσω από το οποίο είναι προφανές ότι κρύβεται ο παντοδύναμος στρατός, ο οποίος έχει ανακηρύξει το Ισλάμ και τους Κούρδους στους δύο μεγαλύτερους εχθρούς της Τουρκίας. Πολλές οργανώσεις ανθρωπίνων δικαιωμάτων και συνδικάτα καταδίκασαν το διάταγμα, ως παράβαση του εργατικού δικαίου και των ατομικών δικαιωμάτων, ενώ το ισλαμικό Κόμμα Αρετής συνεχάρη τον πρόεδρο για τη συμπεριφορά του. 
 Ο Ετσεβίτ με σπασμένη φωνή δήλωσε ότι ο πρόεδρος δεν μπορεί να αναπέμψει για δεύτερη φορά το ίδιο διάταγμα και ότι η κυβέρνηση αντιμετωπίζει πλέον κρίση. Σύμφωνα με μερίδα του Τύπου, ο πρωθυπουργός σχεδιάζει να φέρει αύριο το θέμα στο Συμβούλιο Εθνικής Ασφαλείας, μέσω του οποίου ο στρατός κυβερνά ουσιαστικά την Τουρκία. 
