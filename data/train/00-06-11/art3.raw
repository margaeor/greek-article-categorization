Eνα μεγάλο καλοκαιρινό θέατρο της Αθήνας, το «Αθήναιον» θα στεγάσει τη σκηνοθετική άποψη του Θύμιου Καρακατσάνη για τις αριστοφανικές «Νεφέλες», αφού η πρότασή του για τα Επιδαύρια απορρίφθηκε.
Η παράσταση ανεβαίνει την Πέμπτη σε μετάφραση του Κώστα Γεωργουσόπουλου, σκηνικά-κοστούμια Γιάννη Μετζικώφ, χορογραφία Ισίδωρου Σιδέρη και μουσική Γιώργου Τσαγκάρη.
Είναι η έκτη φορά που ο Καρακατσάνης υποδύεται το Στρεψιάδη, που πάει στο σχολείο του Σωκράτη (Βασίλης Κολοβός) για να μάθει πώς θα ξεμπλέξει με τους πιστωτές του. Οι Νεφέλες, οι ιδέες της φιλοσοφίας, ξεπηδούν μέσα από το τεράστιο κεφάλι του Σωκράτη σαν θεότητες ενός πανούργου πνεύματος.
Ομως, ο Στρεψιάδης κρίνεται ανεπίδεκτος μαθήσεως, γι' αυτό στέλνει στο... ΙΕΚ τον γιο του Φειδιππίδη. Δηλαδή την κόρη του, Αλεξάνδρα Καρακατσάνη.
Φαίνεται ότι η εκρηκτική, λόγω χαρακτήρων, σχέση των δύο εξομαλύνθηκε, αφού είναι η δεύτερη χρονιά που συνυπάρχουν στη σκηνή. 
«Θα έγινα καλύτερος ή εκείνη με κατάλαβε πια», λέει ο πατέρας... «Είναι ώριμη, με καταπληκτική κίνηση. Την απασχολεί ο στόχος της σκηνής περισσότερο από το ρόλο. Εχοντας την ικανότητα του αυτοσχεδιασμού, πίστευα ότι δεν θα υπάρξει άλλος να σταθεί δίπλα μου. Κι όμως βρήκα την Αλεξάνδρα, που κάποτε νομίζω ότι με ξεπερνάει».
Οι «Νεφέλες» του Καρακατσάνη είναι οι νεφελώδεις ιδέες που σήμερα κυριαρχούν στους χώρους της επικοινωνίας, της πολιτικής, της παιδείας, της κοινωνίας. Διαχρονικά καυστικός ο Αριστοφάνης, αλλά πειρασμός για προσθήκες και η επικαιρότητα. Πόσες χρειάζεται άραγε ο Αριστοφάνης;
«Οσες και ο Καρακατσάνης», απαντά ο ηθοποιός. «Οταν αναφέρεται στους πολιτικούς που τρώνε και πίνουν με τις κουτάλες από το δημόσιο κορβανά, τι να προσθέσω εγώ; Να πω ονόματα; Υπάρχει μια απαγορευτική γραμμή, που αν την περάσεις καταστρέφεσαι. Αν βάλεις την επικαιρότητα στη σατιρική σου λόγχη μικραίνεις τον ποιητή».
Μια από τις καλύτερες σκηνές του έργου, η σύγκρουση του Αδικου και του Δίκαιου Λόγου έχει σκηνοθετηθεί σαν ροκ όπερα. Ο Γ. Μούτσιος (Δίκαιος) και ο Τ. Παπαματθαίου (Αδικος) θα πουν τα επιχειρήματά τους τραγουδώντας. Η θεατρική πράξη μοιάζει μέσα στην παράσταση σαν ένα παράδοξο μουσικό όνειρο.
Αν ο Σωκράτης ζούσε σήμερα, εποχή έξαρσης των μηνύσεων, ποιος ξέρει πόσα δισ. θα ζητούσε για συκοφαντική δυσφήμιση από τον Αριστοφάνη- η διακωμώδησή του στις «Νεφέλες» ξεπερνά κάθε όριο. Ο φιλόσοφος μάλιστα, είχε κατηγορήσει έπειτα από 25 χρόνια τον Αριστοφάνη ότι οι «Νεφέλες» προετοίμασαν ιδεολογικά την καταδίκη του. Η άγρια σάτιρα τον περιγράφει να αεροβατεί, να μιλάει μια γλώσσα ακατανόητη. «Μια απίστευτη μπουρδολογία που παραπέμπει ευθέως στο νεφελώδες σήμερα, όπου το ένα μήνυμα διαγράφει το άλλο, εξαφανίζοντας την αλήθεια. Η κομπίνα και το κέρδος γίνονται τα σπουδαιότερα αγαθά και όλες οι αξίες ισοπεδώνονται».
Η στιγμή που ο Αριστοφάνης τα βάζει με τους Αθηναίους γιατί δεν έδωσαν το βραβείο στις «Νεφέλες», δίνει μια καλή ευκαιρία στον Καρακατσάνη να τα βάλει με τους σημερινούς «κριτές» τού Φεστιβάλ Αθηνών:
«Εκτίμησαν τις προτάσεις πολύ αξιοκρατικάΣ. Και να σκεφτείτε ότι κάποτε θα μιλούν για το κενό που άφησε στον πολιτισμό η απουσία μου... Είμαι 60 χρονών, θα μπορώ πέντε-έξι χρόνια ακόμα να ασχολούμαι με τον Αριστοφάνη. Αλλά βλέπετε, εγώ δεν είμαι καλός στις επικύψεις. Στο Ηρώδειο παρά λίγο να δούμε τα σώβρακα του Κλάιν. Να εύχεστε να μη γίνει και η γιορτή του κρασιού στην Επίδαυρο. Αυτοί οι χώροι δεν πρέπει να γίνουν σκορποχώρι. Πικράθηκα, και θα ήθελα να κρατήσω απόσταση για λίγο από το θέατρο. Αλλά χωρίς αυτήν την πράξη είναι σαν να μη ζω. Μου λένε κάνε διακοπέςΣ. Τι να διακόψω δηλαδή; Τη ζωή μου;».
