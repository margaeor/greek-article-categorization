Το «Πνευματικό Εμβατήριο» του Αγγελου Σικελιανού (με διευθυντή ορχήστρας τον Ανδρέα Πυλαρινό και σολίστ τους Γιάννη Κότσιρα, Ιωάννα Φόρτη και Ανδρέα Κουλουμπή) και το «Αξιον Εστί» του Οδυσσέα Ελύτη (με σολίστ τους Γιάννη Κότσιρα, Ανδρέα Κουλουμπή, Γιάννη Φέρτη, Τάσο Διακογιώργη και τον Μίκη Θεοδωράκη στο πόντιουμ) θα παρουσιαστούν το Σάββατο στο Ηρώδειο, στο πλαίσιο της εκδήλωσης «Ελλάδα και Τουρκία, γέφυρα ζωής», στην οποία θα παρευρεθεί πολυμελής αντιπροσωπεία των Τούρκων δημάρχων από την πληγείσα περιοχή του Μαρμαρά.
 Η συναυλία συμπαράστασης και αλληλεγγύης στους σεισμοπαθείς κατοίκους των περιοχών της Ελλάδας και της Τουρκίας διοργανώνεται από την Τοπική Ενωση Δήμων 
και Κοινοτήτων του Νομού Αττικής, υπό την αιγίδα του υπουργείου Εσωτερικών και 
Δημόσιας Διοίκησης κι Αποκέντρωσης, με τη χορηγία του υπουργείου Πολιτισμού. Τα έσοδά της θα δοθούν για την ενίσχυση των μαθητών των σεισμόπληκτων οικογενειών από την Ελλάδα και την Τουρκία, όπως είπε ο πρόεδρος της ΤΕΔΚΝΑ, δήμαρχος Ηρακλείου Γ. Μαστοράκος.
 Η υπουργός Εσωτερικών, Δημόσιας Διοίκησης και Αποκέντρωσης Βάσω Παπανδρέου σχολίασε, στη χθεσινή συνέντευξη Tύπου, πως οι συνθήκες που ζουν οι σεισμοπαθείς είναι μεν προσωρινές, αλλά δεν είναι οι καλύτερες. «Πέρα από τα μέτρα ανασυγκρότησης δεν πρέπει να ξεχνάμε τους ίδιους τους ανθρώπους», τόνισε. «Μ' αυτή την εκδήλωση επιθυμούμε να συμπαρασταθούμε σε όλους όσοι υφίστανται καθημερινά τις συνέπειες του σεισμού».
 «Πάντως εγώ με λίγους οραματιστές δεν περίμενα τους σεισμούς για να διακηρύξω με έργα και με πράξεις ότι το εθνικό μας συμφέρον είναι να ρίξουμε γέφυρες φιλίες με όλους τους γείτονες λαούς, και κυρίως με το λαό της Τουρκίας», υπογράμμισε ο Μίκης Θεοδωράκης.
 «Τονίζω τη λέξη "λαός", πρώτα απ' όλα γιατί πιστεύω ότι οι λαοί δεν έχουν τίποτα να χωρίσουν μεταξύ τους και δεύτερον, γιατί διαχωρίζουμε τη θέση μας από τις κυβερνήσεις που είναι υποχρεωμένες να κινούνται συχνά σε άλλες σφαίρες. Αν όμως ο στόχος μιας κυβέρνησης -συνέχισε- που εκφράζει πιστά τους πόθους του λαού είναι η ειρήνη, τότε οι πρωτοβουλίες με στόχο την προσέγγιση των λαών βοηθούν σε βάθος χρόνου τις φιλειρηνικές κυβερνητικές πρωτοβουλίες. Το γεγονός ότι αυτή τη στιγμή κάθομαι στο ίδιο τραπέζι με την αγαπητή Βάσω Παπανδρέου, υπουργό, πιστοποιεί το μεγάλο δρόμο που διανύσαμε στην Ελλάδα προς 
την κατεύθυνση των ελληνοτουρκικών σχέσεων, με στόχο την ειρήνη και τη συνεργασία των δύο λαών».
 Στη συναυλία θα συμπράξουν η Ορχήστρα Σύγχρονης Μουσικής της ΕΡΤ, η Χορωδία της ΕΡΤ, η Ανδρική Χορωδία της Εμπορικής Τράπεζας Ελλάδος, η Χορωδία Λυκείου Ελληνίδων, η Νεανική Χορωδία Λεοντείου Λυκείου Νέας Σμύρνης και η Λαϊκή Ορχήστρα «Μίκης Θεοδωράκης». 
