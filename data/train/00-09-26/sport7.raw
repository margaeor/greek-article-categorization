 «Δεν μ'ενδιαφέρει πόσα γκολ θα βάλω. Ούτε καν αν θα σκοράρω. Αυτό που με νοιάζει είναι να κερδίζει η ομάδα, κι ας τα βάζουν οι άλλοι τα γκολ! ». Πρόσωπο της ημέρας στην ΑΕΚ ο Εμανουέλ Ρουίς που με δυο δικά του γκολ προχθές στη Ν. Σμυρνη άνοιξε το δρόμο στην ομάδα του για να φτάσει στο 3-0. Ο Ρουίς ήρθε στη Ν. Φιλαδέλφεια χωρίς να τον συνοδεύει η φήμη του γκολτζή από τη θητεία του στην Μπόκα Τζούνιορς. 
 «Αν έχω έναν στόχο, αυτός είναι να πάρουμε το πρωτάθλημα. Και πρέπει να δουλέψουμε σκληρά για να τα καταφέρουμε», τόνισε χθες ο 22χρονος Αργεντίνος. Θεωρεί ότι ο ίδιος και οι άλλοι δυο συμπατριώτες του (Νάβας, Κάλβο) επέλεξαν την ΑΕΚ για να κάνουν καριέρα στην Ευρώπη. «Και οι τρεις θέλουμε να δίνουμε τον καλύτερο εαυτό μας. Μέχρι στιγμής δεν έχουμε πρόβλημα, ελπίζω να συνεχίσουμε το ίδιο καλά».
 Ο Ρουίς πιστεύει ότι το ελληνικό πρωτάθλημα μοιάζει μ' αυτό της Αργεντινής στη... δύναμη. Και για τον μεθαυριανό επαναληπτικό με την Βάσας, τονίζει ότι με τη βοήθεια του Θεού θα προκριθεί η ΑΕΚ. «Είναι πολύ σημαντικό παιχνίδι.Θα παίξουμε από το πρώτο λεπτό για τη νίκη, για την πρόκριση».
 Τον Παθιακάκη τον προβληματίζει η κόπωση ορισμένων ποδοσφαιριστών. Το ανέφερε άλλωστε και στη χθεσινή ομιλία στα αποδυτήρια. «Βλέπω ότι μερικοί από εσάς παρουσιάζετε σημάδια κόπωσης. Θα το δούμε αυτό τις προσεχείς μέρες σε συνεργασία με το ιατρικό τιμ».
 Στον προπονητή της «Ενωσης» άρεσε μόνο η ΑΕΚ του α  ημιχρόνου. «Στο δεύτερο ημίχρονο κάποια πράγματα δεν έγιναν σωστά. Σας δικαιολογώ όμως, λόγω της πίεσης να καθαρίσετε νωρίς το παιχνίδι, αλλά και λόγω της κούρασης...».
 Σύμφωνα μ' όλες τις ενδείξεις και σ' αυτό το παιχνίδι θα εμπιστευτεί την ίδια ενδεκάδα. Ο Παθιακάκης απ' ό,τι δείχνει δεν ρισκάρει να κάνει αλλαγές, και οι ποδοσφαιριστές επιβαρύνονται ακόμη περισσότερο. Ο Λάκης, ο Κωνσταντινίδης, ο Μαλαδένης, ο Κοπιτσής και ο Δέλλας περιμένουν τη δική τους ευκαιρία να ξεκινήσουν στην ενδεκάδα, όταν αποφασίσει ο προπονητής τους να δώσει μία ανάσα σε μερικούς από τους βασικούς. 
 Τα εισιτήρια του επαναληπτικού αγώνα με τη Βάσας δεν παρουσιάζουν την αναμενόμενη ζήτηση. Ισως από σήμερα να σπεύσουν οι φίλοι της ΑΕΚ να τα προμηθευτούν. Το πιο πιθανό είναι ότι το βράδυ της Πέμπτης θα βρίσκονται στη Ν. Φιλαδέλφεια δέκα με δώδεκα χιλιάδες φίλαθλοι.
 Η Βάσας φτάνει αύριο στην Αθήνα, με αρκετά εσωτερικά πρωταθλήματα. Στο πρωτάθλημα δεν μπορεί να σταυρώσει νίκη, το Σάββατο έφερε στην έδρα της 0-0 με τη Ζαλεγκερζέγκι και μετά τον αγώνα υπέβαλε την παραίτησή του ο προπονητής Γκιόργκι Μέζει! Η διοίκηση όμως κατάφερε να τον μεταπείσει και ο Μέζεϊ ανακάλεσε λίγο αργότερα. 
