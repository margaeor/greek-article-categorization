Ο υποψήφιος της αντιπολίτευσης, Βόισλαβ Κοστούνιτσα, ο οποίος δηλώνει νικητής των προεδρικών εκλογών της Γιουγκοσλαβίας, δεσμεύτηκε χθες να επαναφέρει τη χώρα στους κόλπους της διεθνούς κοινότητας, κάνοντας ωστόσο λόγο και για λάθη της Δύσης στους χειρισμούς της έναντι του καθεστώτος Μιλόσεβιτς.
 Οι σχετικές δηλώσεις έγιναν στο πλαίσιο συνέντευξης Τύπου στο Βελιγράδι κατά την οποία ο πολιτικός σχηματισμός του Κοστούνιτσα, το Δημοκρατικό Κόμμα της Σερβίας (DSS), ανακοίνωσε τη νίκη του έναντι του Σλόμπονταν Μιλόσεβιτς. Αναφερόμενος στα σχέδιά του όταν αναλάβει την προεδρία της χώρας, ο Β. Κοστούνιτσα δήλωσε ότι η Γιουγκοσλαβία θα προλάβει τις υπόλοιπες πρώην κομμουνιστικές χώρες, όπου οι μεταρρυθμίσεις έχουν ξεκινήσει εδώ και πολύ καιρό: «Πρέπει να εξομαλύνουμε τις σχέσεις μας με τον υπόλοιπο κόσμο», είπε ο ηγέτης της αντιπολίτευσης επαινώντας τη στάση της Ε.Ε., η οποία προσφέρθηκε να 
βοηθήσει στην ανάπτυξη της χώρας μόλις ο Μιλόσεβιτς απομακρυνθεί από την εξουσία και ξεκινήσουν οι δημοκρατικές μεταρρυθμίσεις.
 Μεταξύ των προτεραιοτήτων του Κοστούνιτσα είναι η επαναφορά της Γιουγκοσλαβίας 
στους «οργανισμούς, στην ίδρυση των οποίων συνέβαλε κάποτε - στον ΟΗΕ, τον Οργανισμό για την Ασφάλεια και τη Συνεργασία στην Ευρώπη και... στο Διεθνές Νομισματικό Ταμείο». Τόνισε ωστόσο ότι η Γιουγκοσλαβία δεν πρέπει να γίνει προτεκτοράτο κανενός, αναφερόμενος κατά πάσα πιθανότητα στη σημερινή κατάσταση 
 Ο Β. Κοστούνιτσα επέρριψε ωστόσο και ευθύνες στη Δύση για λανθασμένους χειρισμούς: «Οι δυτικές δυνάμεις και κυρίως η αμερικανική πολιτική των κυρώσεων κατά της Σερβίας... έδωσαν τη δυνατότητα στο αυταρχικό καθεστώς του Μιλόσεβιτς να παραμείνει στην εξουσία. Η απομόνωση ευνόησε την εδραίωσή του». Κατέκρινε συγκεκριμένα τους νατοϊκούς βομβαριδσμούς του 1995 εναντίον των Σέρβων της Βοσνίας καθώς και τους περσινούς βομβαριδισμούς εναντίον της Γιουγκοσλαβίας. «Η Δύση -και κυρίως η Ουάσιγκτον- δημιούργησε ένα μύθο γύρω από τον Σλόμπονταν Μιλόσεβιτς και όταν τον επαινούσε και όταν τον επέκρινε» συνέχισε ο Κοστούνιτσα αναφερόμενος στο ρόλο του Μιλόσεβιτς ως βασικού διαπραγματευτή που υπέγραψε την ειρηνευτική συμφωνία του Ντέιτον για τη Βοσνία. «Η διεθνής κοινότητα, οι Ηνωμένες Πολιτείες, έβλεπαν μόνο τον Μιλόσεβιτς στη Σερβία».
 Σε ερώτηση για το πώς θ' αντιμετωπίσει πιθανή άρνηση του Μιλόσεβιτς να παραδώσει την εξουσία ο υποψήφιος της αντιπολίτευσης απάντησε: «Με διαδηλώσεις 
και διαμαρτυρίες». Οπως εξήγησε, η αντιπολίτευση προτίθεται να υπερασπιστεί τη 
νίκη της με ειρηνικά μέσα και για όσο καιρό χρειαστεί: «Αφού είχα την υπομονή ν' αγωνιστώ κατά του κομμουνισμού για χρόνια ολόκληρα... σίγουρα δεν θα γίνω ανυπόμονος τώρα», είπε χαρακτηριστικά. Ο Κοστούνιτσα δήλωσε κατηγορηματικά ότι 
ο Μιλόσεβιτς δεν έχει νομική κάλυψη για να διατηρηθεί στην εξουσία μέχρι τον Ιούλιο, οπότε θα έληγε κανονικά η θητεία του εάν δεν είχαν προκηρυχθεί εκλογές. Τέλος, επαναλαμβάνοντας μια προεκλογική υπόσχεση, τόνισε ότι δεν προτίθεται να εκδώσει τον «απερχόμενο πρόεδρο» ή τους συνεργάτες του στο Διεθνές Ποινικό Δικαστήριο της Χάγης, το οποίο αποκάλεσε «πολιτικό θεσμό». «Από πολιτική σκοπιά η απάντησή μου στο Δικαστήριο της Χάγης θα ήταν όχι» κατέληξε.
