«Εμείς οι γονείς των μαθητών του δημοτικού σχολείου Κοκκωνίου-Πουλίτσας τονίζουμε καθαρά και ξάστερα ότι δεν είμαστε ούτε και θα γίνουμε ρατσιστές (...) όμως (...) θα προσπαθήσουμε με κάθε μέσο και προσπάθεια να εμποδίσουμε την υλοποίηση αυτής της απόφασης (φοίτηση Tσιγγανόπαιδων) για την οποία ούτε ρωτηθήκαμε μα ούτε ενημερωθήκαμε». Εύγλωττο απόσπασμα ανακοίνωσης το οποίο αποδεικνύει ότι δεν είμαστε ρατσιστές και το οποίο αφήνει να εννοηθεί το πώς κάποιοι αντιλαμβάνονται τα αναφαίρετα δικαιώματα μερίδας του ελληνικού πληθυσμού - εν προκειμένω των Τσιγγάνων. Χαρακτηριστικό χθες το σχετικό ρεπορτάζ στην «Ε».
Ενα ακόμη περιστατικό τού «μη ρατσισμού» μας, το οποίο δεν πρόλαβε να συμπεριληφθεί στην έκθεση της Νεολαίας Ενάντια στο Ρατσισμό στην Ευρώπη (YRE) στην οποία γίνεται μια συνοπτική καταγραφή των κυριότερων παρόμοιων γεγονότων.
Ζοφερή και τούτη τη φορά η αναφορά τους, που καλύπτει την περίοδο του τελευταίου χρόνου (Μάιος 2000-Απρίλιος 2000): τρεις οι νεκροί και 21 οι τραυματίες -μετανάστες και Tσιγγάνοι- από επιθέσεις σε 9 περιπτώσεις αστυνομικών αρχών και σε 8 ιδιωτών. Δέκα οι τραυματίες από 7 επιθέσεις μελών νεοφασιστικής οργάνωσης. Συνολικά καταγράφηκαν σε αυτό το χρονικό διάστημα 80 περιστατικά ρατσιστικών επιθέσεων και διακρίσεων, τα οποία έρχονται να προστεθούν στα πάνω από 300 περιστατικά που έχει καταγράψει η οργάνωση τα τελευταία 8 χρόνια. Οπως η περσινή επίθεση 23χρονου κατά αλλοδαπών στο κέντρο της Αθήνας, που άφησε 2 νεκρούς και 7 τραυματίες. Ή η οκτάχρονη φυλάκιση μετανάστη από την Τανζανία, ο οποίος τελικά αθωώθηκε.
«Κι ασφαλώς αυτά τα περιστατικά δεν είναι τα μόνα. Πώς να μπορέσεις άλλωστε να καταγράψεις εκατοντάδες περιπτώσεις κρατικής αυθαιρεσίας στα σύνορα, στις επιχειρήσεις-σκούπαΣ, στην απλή καθημερινή ζωή που δεν τα ανέφερε κανένας και πουθενά; Πώς να καταγράψεις ρατσιστικές δηλώσεις ή ενέργειες επώνυμων πολιτικών, δημοσιογράφων ή εκκλησιαστικών λειτουργών; Πώς να χωρέσουν στο χαρτί εκατοντάδες περιπτώσεις αλλοδαπών που κρατούνται επί μήνες και χρόνια στις φυλακές, κάτω από άθλιες συνθήκες, χωρίς καταδικαστικές αποφάσεις και με μόνο κριτήριο το χρώμα του δέρματός τους;» αναφέρει, αντί προλόγου, η Νεολαία Ενάντια στο Ρατσισμό στη νέα της έκδοση. Περιστατικά που κανείς μας δε θα 'θελε να έχουν συμβεί και ίσως κανείς μας να μη θέλει να θυμάται, που δυστυχώς έχουν συμβεί βάζοντας σε δοκιμασία την ανοχή μας ως κοινωνίας και αυτή την ίδια τη δημοκρατία μας. Θλιβερή μεν, αναγκαία δε η υπενθύμισή τους. Με την ελπίδα να πάψουν να συμβαίνουν...
«Ηυποστήριξη μιας αναμφισβήτητα αντιπαιδαγωγικής ενέργειας από τον εν λόγω σύλλογο εκπαιδευτικών, ο οποίος προτιμά τη διά του Τύπου επικοινωνία με το δήμο, σε καμιά περίπτωση δεν προάγει τη λύση των προβλημάτων υποδομής, εξοπλισμού, διαμόρφωσης χώρων και των εκπαιδευτικών ζητημάτων, που προωθούνται μόνον με τον ειλικρινή και καλόπιστο διάλογο, που ουδέποτε και σε κανέναν αρνηθήκαμε», τονίζει σε απάντησή του ο αντιδήμαρχος Νίκος Απέργης, προς το σύλλογο εκπαιδευτικών πρωτοβάθμιας εκπαίδευσης «Ο Παρθενώνας».
Στην απάντησή του προσθέτει πως «ο σχολιασμός της απαντήσεως του δημάρχου (βαρύ ολίσθημα) και (ο δήμαρχος ψεύδεται), χαρακτηρίζουν τους υπογράφοντες και καθιστούν διαφανείς τις προθέσεις τους, παρ' όλα αυτά, επί της ουσίας των αιτημάτων, οι απαντήσεις περιλαμβάνονται στη συνημμένη απάντησή μας προς το διδακτικό προσωπικό του 87ου Δ.Σ.».
Στην ίδια επιστολή, ο αντιδήμαρχος δηλώνει ότι ο σύλλογος «Παρθενώνας» επιχείρησε «να διατηρήσει στη δημοσιότητα την άνευ προηγουμένου αντιδεοντολογική διεκδίκηση αιτημάτων του συλλόγου του 87ου Δημοτικού Σχολείου. Οσα εκ των αιτημάτων ανήκουν στις θεσμοθετημένες αρμοδιότητες της Τοπικής Αυτοδιοίκησης αντιμετωπίζονται από το Δήμο Αθηναίων με συνέπεια, προγραμματισμό και καθ' υπέρβαση των χρηματοδοτήσεων της πολιτείας (που κατά το παρελθόν έτος περιέκοψε κατά 50% τις δαπάνες επισκευών και συντηρήσεων)».
Αθώος κηρύχθηκε από το Τριμελές Πλημμελειοδικείο της Πάτρας ο πρώην επίκουρος καθηγητής του Τμήματος Μηχανολόγων του Πανεπιστημίου Πατρών, Δημήτρης Γκούσης. Τον κ. Γκούση είχε κατηγορήσει για συκοφαντική δυσφήμιση ο πρόεδρος του Τμήματος Μηχανικών, καθηγητής Γιώργος Μασούρος. Η υπόθεση αφορούσε τη μη ανάδειξη του κ. Γκούση στη θέση του καθηγητή και τους λόγους για τους οποίους έγινε αυτό. Ο μηνυτής είχε προσκομίσει και δημοσιεύματα της εφημερίδας «Ελευθεροτυπία» στις 12.10.1996 και 5.11.96, υποστηρίζοντας πως ο μηνυόμενος είχε παραπλανήσει τους δημοσιογράφους.
Το δικαστήριο ανέβαλε για τον προσεχή Νοέμβριο την εκδίκαση της μήνυσης του κ. Γκούση κατά του κ. Μασούρου για ψευδή καταμήνυση.
