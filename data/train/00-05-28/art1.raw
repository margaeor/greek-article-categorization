Hεπιθεώρηση πέθανε, ζήτω η πραγματικότητα! Οι εκλογές, η ΟΝΕ, τα ροζ σκάνδαλα, η ζούγκλα του Μάκη Τριανταφυλλόπουλου, ο αρχιεπίσκοπος και, βέβαια, ο Αρης Σπηλιωτόπουλος και ο χορός της Σαλώμης θα διεκδικήσουν σύντομα το γέλιο των θεατών με το «Η Σαλώμη φιλούσε υπέροχα» στο Αλσος και το «Υπάρχει καλύτερη Ελλάδα. Πάμε να φύγουμε» στο Δελφινάριο, το «Μαντζουράνα στο κατώφλι, γάιδαρος στα κεραμίδια», μία περιοδεύουσα παράσταση των Δημοτικών Περιφερειακών Θεάτρων Βόλου, Βέροιας, Σερρών και «Το λέει και το Σύνταγμα» στο ΔΗΠΕΘΕ Κομοτηνής.
Εχουν περάσει σχεδόν 30 χρόνια από τότε που η σύγχρονη επιθεώρηση τάραξε τα θεατρικά νερά της Αθήνας.
Από τότε που το Ελεύθερο Θέατρο στο Αλσος Παγκρατίου και αργότερα η Ελεύθερη Σκηνή (Φασουλής, Παναγιωτοπούλου, Παπακωνσταντίνου, Αρζόγλου, Σκυλοδήμος, Μαλτέζου) άλλαξαν τα δεδομένα. Κείμενα ευρηματικά, στηριγμένα επί της ουσίας στην τέχνη της σάτιρας και της υπονόμευσης, ερμηνείες με μέτρο, μακριά από υπερβολές και το «βάσανο» να πείσουν χωρίς μασκαράτες και βωμολοχίες.
Η επιθεώρηση που βλέπουμε τα τελευταία χρόνια μακράν απέχει από εκείνες τις εποχές. Οι καλλιτεχνικές διαδρομές που επιλέγουν οι επιμένοντες επιθεωρησιακά στις λίγες καλοκαιρινές σκηνές που φιλοξενούν το θέαμα, επιβαίνουν στο όχημα της κυρίαρχης τηλεοπτικής λογικής επενδύνοντας στην εύπεπτη καρικατούρα. Τηλεοπτικές κόντρες, ριάλιτι σόου, γεγονότα που γαργάλισαν τ' αφτιά των θεατών τις μακριές νύχτες του χειμώνα μπροστά στην τηλεόραση, αναβιώνουν χωρίς διάθεση κριτικής ή ανατρεπτικού σχολίου, λες και υπάρχει λόγος να κατοχυρωθεί η θέση τους στη μνήμη μας και μέσω του θεάτρου. 
Παρ' όλα αυτά, τα παραδοσιακά επιθεωρησιακά θέατρα της Αθήνας έχουν ήδη ετοιμάσει τις φετινές τους παραστάσεις. Εντυπωσιακά σκηνικά, πολυπληθή μπαλέτα και γνωστοί κωμικοί ηθοποιοί προσδοκούν να σας ψυχαγωγήσουν και ίσως -τίποτα δεν αποκλείεται- να τα καταφέρουν...
Στο «Αλσος» ξεκαβαλικεύουν στις 6 Ιουνίου οι τρεις Σημιτοφύλακες, όχι του Αλέξανδρου Δουμά, αλλά των Μιχάλη Ανθη, Θεόφραστου Βερύκιου και Αντώνη Παπαϊωάννου, πρωταγωνιστές τού «Η Σαλώμη φιλούσε υπέροχα». Οι Αθος, Πόθος, Αραμις και Ντ' Αρτανιάν μετατρέπονται για τις ανάγκες της επιθεώρησης σε «Λάθος», «Πόρδος», «Αγαμις» και «Καρπαζιάν» - μεγάλες δυνάμεις που βοήθησαν το ΠΑΣΟΚ να κερδίσει ξανά τις εκλογές: αμετανόητος λαός, μεγάλα κεφάλαια και διαπλεκόμενα συμφέροντα. Εδώ, οι υπουργοί μετατρέπονται σε «άντρες έτοιμους για όλα»...
Ακρογωνιαίος λίθος στην επιθεώρηση του Αλσους θα είναι φυσικά ο Αρης Σπηλιωτόπουλος, καθώς και άλλοι... βιβλικοί ήρωες. Στο ρόλο του Ηρώδη ο Κώστας Βουτσάς, ενώ ο Σωτήρης Μουστάκας είναι ο άτυχος Ιωάννης που η κεφαλή του θα παραδοθεί επί πίνακι στη Σαλώμη, δηλαδή το Στάθη Ψάλτη.
Καινούρια σατιρικά στοιχεία που θα προκύπτουν τρεχούσης της παράστασης θα εντάσσονται με νέα νούμερα.
Το σκηνικό που έχει φτιάξει η Δέσποινα Βολίδη προσεγγίζει το όνειρο, σαν ένα παραμύθι του Ντίσνεϊ με πύργους, λουλούδια, χρώματα και καπνούς.
Τη μουσική γράφει ο Ζακ Ιακωβίδης και τις χορογραφίες ο Φώτης Μεταξόπουλος, που είναι και ο σκηνοθέτης. Παίζουν ακόμα οι Μάρκος Σεφερλής, Κώστας Τσάκωνας, Αθηνά Μαυρομάτη, Μαρία Μπονέλου και Ελένη Φιλίνη.
Τα εκκλησιαστικά θέματα δεν σατιρίζονται ιδιαίτερα, αλλά και οι πολιτικοί πέρασαν πια την καλή εποχή τους.
«Τώρα πια τα πολιτικά πρόσωπα δεν βγάζουν γέλιο», λέει ο Φ. Μεταξόπουλος. «Κάποτε υπήρχαν προσωπικότητες που η ακτινοβολία τους έβρισκε την αντίστοιχη θέση στην επιθεώρηση. Εβγαινε ο Νίκος Ρίζος ως Μαρκεζίνης και χάλαγε ο κόσμος από τα γέλια. Το κοινό πλέον δεν τρέφει μεγάλα αισθήματα , αρνητικά ή θετικά, για τους πολιτικούς κι έτσι η σατιρική αξιοποίησή τους δεν δημιουργεί την ίδια ευφορία στο κοινό. Μόνον ο Κωνσταντίνος Μητσοτάκης έχει μείνει από εκείνη τη γενιά πολιτικών. Από τους σύγχρονους εξαιρείται ο Ευάγγελος Γιαννόπουλος, ο οποίος δημιουργεί από μόνος του φυσικό σόου. Ο Σημίτης είναι σοβαρός, σεμνός, δεν δίνει ευκαιρίες στη σάτιρα. Κι όσο για τον αρχιεπίσκοπο, τα ανέκδοτα τα λέει μόνος του».
«Υπάρχει καλύτερη Ελλάδα. Πάμε να φύγουμε» είναι τίτλος της επιθεώρησης που ανεβαίνει στις 8 Ιουνίου στο Δελφινάριο. Τη μουσική γράφει ο Νίκος Στρατηγός και τις χορογραφίες κάνει ο Δημήτρης Παπάζογλου. Τα σκηνικά ο Κάρολος Ρωμούσης και τα 150 κοστούμια η Θεοδώρα Μαροσούλη. Την παράσταση σκηνοθετεί ο Χάρρυ Κλυνν, ο οποίος πρωταγωνιστεί μαζί με τους Βασίλη Τσιβιλίκα, Ελντα Πανοπούλου, Τόνυ Αντονυ, Γιάννη Καπετάνιο, 12 ακόμα ηθοποιούς ενώ συμμετέχει και 14μελές μπαλέτο.
Το σκηνικό, προσπαθώντας να δαμάσει το χάος του «Δελφιναρίου», εκτείνεται σε μήκος 42 μέτρων και αναφέρεται στην επερχόμενη ΟΝΕ με χαρακτηριστικά στοιχεία από όλες τις μεγάλες ευρωπαϊκές πρωτεύουσες - Πύργος Αϊφελ, Πύργος Πίζας, Μπιγκ Μπεν.
Στο πρώτο μέρος τα επιθεωρησιακά νούμερα καλύπτουν όλο το φάσμα της φετινής επικαιρότητας, παρωδώντας τα μεγάλα πολιτικά, κοινωνικά και καλλιτεχνικά θέματα (η Ελντα Πανοπούλου εμφανίζεται ως Δέσποινα Φαρδή), τις εκλογές, την κρίση στη Ν. Δημοκρατία , τις εξελίξεις στο Συνασπισμό, τον αρχιεπίσκοπο, τη δίωξη του Μίμη Ανδρουλάκη, τις κόντρες για τις ταυτότητες. Στο δεύτερο μέρος η σκηνή μετατρέπεται σε ζούγκλα από την οποία παρελαύνουν όλοι οι «ήρωες» του Μάκη Τριανταφυλλόπουλου.
Ο Βασίλης Τσιβιλίκας ως Στέφανος Κορκολής, η Ελντα Πανοπούλου ως Μιχάλης Ασλάνης, ενώ οι Χάρρυ Κλυνν και Τόνυ Αντονυ είναι δύο τσιγγάνοι από τα Ν. Λιόσια που αντί ναρκωτικών πουλούν λουκουμόσκονη...
Τα κείμενα γράφουν οι Λάκης Μιχαηλίδης, Βύρων Μακρίδης και Ντίνος Σπυρόπουλος. «Ποτέ δεν παρατηρήθηκε κρίση στην επιθεώρηση» λέει ο Β. Μακρίδης: «Το ΔελφινάριοΣ κάνει πάντα τα περισσότερα εισιτήρια. Πέρσι ξεπέρασε σε εισπράξεις τα 300 εκατομμύρια και πρόπερσι τα 400. Αλλωστε, πάντα θα υπάρχει επικαιρότητα για να τροφοδοτεί την επιθεώρηση». 
«Μαντζουράνα στο κατώφλι, γάιδαρος στα κεραμίδια» είναι ο τίτλος της λαϊκής επιθεώρησης που ανεβάζει ο Γιώργος Αρμένης, μια συμπαραγωγή των ΔΗΠΕΘΕ Βόλου, Βέροιας και Σερρών και θα κάνει πρεμιέρα στις 15 Ιουλίου στο Βόλο, για να συνεχίσει ανά την Ελλάδα.
Το έργο που είχε παιχτεί ξανά το 1979 από το Θέατρο του Καρόλου Κουν, και απ' ό,τι λένε έκοψε τα περισσότερα εισιτήρια από καταβολής Θεάτρου Τέχνης, ξαναγράφτηκε από το Γιώργο Αρμένη από την αρχή. Καλύπτει δε την περίοδο από το 1936 μέχρι τις μέρες μας, με σταθμούς στη Μεταξική δικτατορία, την Κατοχή, τον Εμφύλιο, τη χούντα. 
«Εγώ το ονομάζω λαϊκή επιθεώρηση με δομή αριστοφανική» λέει ο Γ. Αρμένης. «Το έγραψα πριν από χρόνια με την ορμή του πιτσιρικά. Επρεπε να το δω από την αρχή με την ωριμότητα, την αισθητική και τον προβληματισμό του σήμερα.
Περιέχει την κωμωδία και το δράμα. Σήμερα η επιθεώρηση στερείται του νοήματος που είχε πριν από χρόνια. Νομίζω ότι έχει εκφυλιστεί γιατί πλέον επενδύει όχι στην ουσία της σάτιρας, αλλά στο εύκολο γέλιο, στον ιλιγγιώδη αγώνα να εντάξουμε καινούρια πρόσωπα και καταστάστεις».
H μουσική είναι του Χρήστου Λεοντή από την πρώτη παράσταση με νέα ενορχήστρωση, τα κοστούμια έχει κάνει ο Δαμιανός Ζαρίφης και τις χορογραφίες η Βάλια Παπαχρήστου. Παίζουν, εκτός από το Γιώργο Αρμένη, οι Μελίνα Βαμβακά, Πασχάλης Τσαρούχας, Χρήστος Τσίρτσας, Χρήστος Ορφανός, Τζένη Σκαρλάτου, Λία Νικοπούλου, Νίκος Δαδινόπουλος, Κώστας Μπάρας.
«Το λέει και το Σύνταγμα» είναι ο τίτλος της επιθεώρησης που γράφουν οι Κώστας Βαρλάσης, Δήμος Λεβιθόπουλος, Γιάννης Καρατζόπουλος, Αντώνης Σιμιτζής και Βαγγέλης Γκούφας και ανεβαίνει μέσα στο δεύτερο δεκαπενθήμερο του Ιουνίου στο ΔΗΠΕΘΕ Κομοτηνής. 
Tη μουσική γράφει ο Τάσος Καρακατσάνης, τα σκηνικά κάνει ο Σπύρος Ορνεράκης και παίζουν οι Αργύρης Παυλίδης, Τάσος Πολυχρονόπουλος, Σεραφείμ Σίλας, Φιλοποίμην Ανδρεάδης.
Ενας οδοκαθαριστής βρίσκει ένα πρωί πεταμένο ανάμεσα στα σκουπίδια το ελληνικό σύνταγμα. Ξεφυλλίζοντάς το σταματάει σε διάφορα άρθρα και τότε η αβυσσαλέα αντίθεση ανάμεσα στη θεωρία και στην πράξη ξετυλίγει τη σάτιρα της σχιζοφρενικής νεοελληνικής καθημερινότητας. Εχουμε δωρεάν παιδεία; Οι δημόσιες υπηρεσίες εξυπηρετούν τον πολίτη; Ολοι οι πολίτες είναι ίσοι απέναντι στο νόμο; Η υγεία είναι κοινωνικό αγαθό; Η επίσημη γλώσσα είναι η ελληνική;
«Φυσικά και δεν ακούς μόνον ελληνικά σήμερα» λέει ο σκηνοθέτης της παράστασης Μιχάλης Παπανικολάου. «Και δεν αναφέρομαι στους ξένους. Εχουμε σταχυολογήσει ένα απάνθισμα τηλεοπτικών μαργαριταριών και διαλέκτωνΣ. Η παράσταση έχει τη δομή της κλασικής επιθεώρησης, που παιζόταν το 1912 και το 1922: το σλόγκαν δεν γίνεται νούμερο. Μπαλέτο δεν υπάρχει και τα κείμενα παρουσιάζονται από ντουέτα, τρίο και όλους τους ηθοποιούς μαζί. Δεν σατιρίζονται συγκεκριμένα πρόσωπα, αλλά καταστάσεις που βιώνουμε καθημερινά».
