 Οι πολιτικοί που είναι μάλλον αντιπαθητικοί παρά συμπαθητικοί γίνονται καλύτεροι πρόεδροι -τουλάχιστον στις ΗΠΑ- υποστηρίζουν Αμερικανοί ψυχολόγοι, που με τη βοήθεια 115 ιστορικών σκιαγράφησαν το ψυχολογικό προφίλ των ηγεμόνων
τους από την εποχή της ίδρυσης του αμερικανικού κράτους. Η ομάδα των τριών ειδικών διαπίστωσε, επίσης, ότι το μεγαλείο ενός προέδρου σχετίζεται άμεσα με την ικανότητα του πολιτικού να είναι «ανοιχτός σε νέες εμπειρίες».
 Τρεις μήνες πριν από τη διεξαγωγή των προεδρικών εκλογών στις ΗΠΑ, οι Αμερικανοί ψυχολόγοι προειδοποιούν τους υποψήφιους Τζορτζ Μπους και Αλ Γκορ ότι οι σπουδαίοι πρόεδροι είναι έξυπνοι, δυναμικοί και υπεύθυνοι, όχι όμως απαραίτητα και συμπαθητικοί. «Η ηπιότητα (του χαρακτήρα) είναι επιθυμητή στο γείτονά μας ή στο σύζυγο. Οσον αφορά όμως στους ηγέτες του έθνους, οι αντιπαθείς πρόεδροι τα πάνε καλύτερα», υποστηρίζουν οι ερευνητές Στίβεν Ράμπεντζερ, Τόμας Φασινγκμπάουερ και Ντενίζ Ουάνς του Πανεπιστημίου της Μινεσότα.
 Το κυριότερο συμπέρασμα της μελέτης τους, όπως το παρουσίασε προχθές σε συνέδριο της Αμερικανικής Εταιρείας Ψυχολογίας ο Ράμπεντζερ, είναι ότι το μεγαλείο ενός προέδρου σχετίζεται άμεσα με την ικανότητα του ανθρώπου να είναι
ανοιχτός σε νέες εμπειρίες. «Aριστοι» στον τομέα αυτόν κρίνονται ο Αβραάμ Λίνκολν και ο Τόμας Τζέφερσον.
 Η εξωστρέφεια και ο δυναμισμός σχετίζονται, επίσης, άμεσα με το μεγαλείο. Στην
κατηγορία «πρόεδροι-ηγεμόνες» εμφανίζονται μεταξύ άλλων ο Θίοντορ Ρούζβελτ και
 Οι επιτυχημένοι πρόεδροι είχαν ορθή κρίση και ήταν σε γενικές γραμμές άξιοι, όπως ο Τζορτζ Ουάσιγκτον και ο Ντουάιτ Αϊζενχάουερ. Στα προσόντα του καλού προέδρου, όμως, περιέργως, περιλαμβάνεται και η τάση για ακαταστασία (μια ιδιότητα που είχε ο Λίνκολν), ενώ η νοικοκυροσύνη αποτελεί μειονέκτημα.
 Οι τρεις ψυχολόγοι υποστηρίζουν εξάλλου ότι οι μεγάλοι πρόεδροι «δεν είναι συνεργάσιμοι και εύκολα χειραγωγήσιμοι». Ο Ουίλιαμ Χάρντινγκ εμπίπτει σε αυτήν
την κατηγορία και τα μειονεκτήματα αυτά οδήγησαν στην πτώση του. Ο Χάρντινγκ, μαζί με τον Ουίλιαμ Ταφτ και τον Ουλίσες Γκραντ, χαρακτηρίστηκαν από τους ερευνητές «αθώοι». Ηταν ευχάριστοι, ήπιοι και τελικά παθητικοί. Πραγματικά «δεν ανήκαν στα θηρία της πολιτικής», είπε χαρακτηριστικά ο Ράμπεντζερ. 
 Στους «φιλοσόφους» (διανοουμένους) οι τρεις ερευνητές κατατάσσουν μεταξύ άλλων
τον Λίνκολν, τον Τζέφερσον και τον Τζίμι Κάρτερ, ενώ ο Μπιλ Κλίντον βρίσκει θέση στην κατηγορία «ηθοποιοί» πλάι στον Ρίγκαν και τον Φράνκλιν Πιρς. Ρίγκαν και Κλίντον εμφανίζονται, επίσης, στην κατηγορία «εξωστρεφείς», δίπλα στους Ρούσβελτ, Φράνκλιν και Θίοντορ, αλλά και τον Τζον Κένεντι. Σε μια άλλη κατηγορία, στα «καλά παιδιά», βρίσκουν θέση, ανάμεσα σε άλλους, ο Ντουάιτ Αϊζενχάουερ και ο Τζέραλντ Φορντ.
