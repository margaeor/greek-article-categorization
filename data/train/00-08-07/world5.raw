 Κλιμακώθηκε η ένταση μεταξύ σκληροπυρηνικών και μεταρρυθμιστών στο Ιράν, οι οποίοι συνεπλάκησαν μέσα στη Βουλή, όταν ο σκληροπυρηνικός ανώτατος θρησκευτικός ηγέτης της χώρας απαγόρευσε τη συζήτηση νομοσχεδίου, που θα τροποποιούσε το σκληρό νόμο περί Τύπου, με τον οποίο κλείνουν δεκάδες μεταρρυθμιστικές εφημερίδες.
 Ο αγιατολάχ Αλί Χαμενεΐ έδωσε εντολή στον πρόεδρο της Βουλής, Μεχντί Καρουμπί,
να αφαιρέσει από την ημερήσια διάταξη τη συζήτηση της τροπολογίας. Ο Καρουμπί,
παλιός σκληροπυρηνικός, που τώρα υποστηρίζει τους μεταρρυθμιστές, έβγαλε την τροπολογία και μόλις το ανακοίνωσε έγινε πανικός. Οργισμένοι βουλευτές των μεταρρυθμιστών άρχιζαν να φωνάζουν, ζητώντας το μικρόφωνο. Αλλοι έσπευσαν να καλύψουν τις φωνές των πρώτων με τις δικές τους. Κάποιοι σηκώθηκαν από τα έδρανα και έτρεξαν να αρπάξουν το μικρόφωνο για να μιλήσουν. Στο μικρόφωνο έφτασαν πολλοί μαζί, άλλοι για να μιλήσουν και άλλοι για να εμποδίσουν τους μεταρρυθμιστές να μιλήσουν. Εκεί άρχισαν οι γροθιές και όλο το πανηγύρι μεταδόθηκε απ' ευθείας από τον κρατικό ραδιοφωνικό σταθμό, ο οποίος αναμετέδιδε τη συνεδρίαση.
 Η συζήτηση της τροπολογίας είχε από την προηγούμενη εβδομάδα αναδειχθεί σε μείζον γεγονός της πολιτικής σκηνής του Ιράν και γύρω της είχε αναπτυχθεί μεγάλη φιλολογία για το αν θα γίνει. Ο Καρουμπί, που διάβασε την επιστολή του Χαμενεΐ στη Βουλή (Μαζλίς) υποστήριξε ότι ο ανώτατος θρησκευτικός ηγέτης της χώρας ενήργησε εντός του Συντάγματος. Ο μεταρρυθμιστής βουλευτής Ραζαμπαλί Μαζρούι, επικεφαλής της συντεχνίας του Τύπου, διαφώνησε κατηγορηματικά και είπε ότι η ενέργεια του Χαμενεΐ ήταν παράνομη. Οι μεταρρυθμιστές είδαν έτσι να
καίγονται οι ελπίδες τους, ενώ οι αναλυτές εκτιμούν ότι πρόκειται για την πρώτη μεγάλη νίκη των σκληροπυρηνικών μετά την ήττα τους στις πρόσφατες εκλογές.
 Και όλα αυτά ενώ συνεχίζονται οι διώξεις των μεταρρυθμιστών. Το κρατικό πρακτορείο μετέδωσε ότι συνελήφθη λίγες ώρες μετά την επιστροφή του στην Τεχεράνη από το Παρίσι, ο θεολόγος Χασάν Γιουσεφί Ασκεβαρί, ο οποίος ήταν επίσης δημοσιογράφος της απαγορευμένης φιλελεύθερης εφημερίδας «Iράν-Φάρντα». Το ειδικό ιερατικό δικαστήριο της Τεχεράνης είχε εκδώσει ένταλμα σύλληψης του κληρικού για «δράση κατά της ασφάλειας του κράτους», έπειτα από ομιλία του στο
σεμινάριο που είχε πραγματοποιηθεί τον Απρίλιο στη Γερμανία. Συνελήφθη ακόμα ο
διευθυντής του εβδομαδιαίου περιοδικού «Ομίντ Ε Ζανιάν», Αχμάντ Χακίμι Πουρ, που πρόσκειται στους μεταρρυθμιστές.
