 Πυρά από τη Δύση και το Μαυροβούνιο δέχεται τώρα ο πρόεδρος της Γιουγκοσλαβίας, κατηγορούμενος ότι ενορχηστρώνει τις συλλήψεις των δυτικών, αποσκοπώντας σε εκλογικά οφέλη, κατά τις επικείμενες εκλογές.
 Η βρετανική εφημερίδα «Ντέιλι Τέλεγκραφ», έγραψε ότι σύμφωνα με τις αρχές του Μαυροβουνίου, ο Σλόμπονταν Μιλόσεβιτς κατασκεύασε τις συλλήψεις αλλοδαπών, τους οποίους χαρακτηρίζει ως τρομοκράτες, προκειμένου να κερδίσει ψήφους στις προσεχείς προεδρικές εκλογές. Μετά τις έντονες αντιδράσεις που προκάλεσε στη Δύση η σύλληψη από το γιουγκοσλαβικό στρατό δύο Βρετανών και δύο Καναδών, με την κατηγορία της κατασκοπείας, ανώτατος κυβερνητικός αξιωματούχος του Μαυροβουνίου δήλωσε στην εφημερίδα ότι πίσω από την υπόθεση κρύβεται ο ίδιος ο
Μιλόσεβιτς που προσπαθεί έτσι να ανεβάσει τη δημοτικότητά του.
 «Ο Μιλόσεβιτς συλλαμβάνει επίτηδες δυτικούς προσπαθώντας να εμποδίσει την παρέμβαση του ΝΑΤΟ και να το παρουσιάσει ως επιτιθέμενο, ώστε ο ίδιος να θεωρηθεί υπερασπιστής της Σερβίας», τόνισε ο Μπουρζάν.
 Αλλη βρετανική εφημερίδα, η «Σάντεϊ Τάιμς», υποστηρίζει ότι ο Μιλόσεβιτς σκέπτεται να χρησιμοποιήσει τους τέσσερις συλληφθέντες για να πετύχει, ως αντάλλαγμα, την απελευθέρωση Σέρβων εγκληματιών πολέμου που κρατούνται από το Διεθνές Ποινικό Δικαστήριο της Χάγης.
 Πάντως, η καναδική κυβέρνηση ενέτεινε τις προσπάθειές της για να έρθει σε επαφή με τους δύο Καναδούς, αλλά χωρίς μέχρι στιγμής να πετύχει το σκοπό της. Ο υπουργός Εξωτερικών του Καναδά, Λόιντ Αξγουορθι, επανέλαβε σε ανακοίνωσή του
το αίτημα να επιτραπεί στους δύο άνδρες να επικοινωνήσουν με τις προξενικές αρχές της χώρας τους.
 «Ο τρόπος με τον οποίο παρουσιάστηκαν στο κοινό είναι εντελώς απαράδεκτος», ανακοίνωσε ο Αξγουορθι.
 Ωστόσο, το βρετανικό υπουργείο Eξωτερικών ανακοίνωσε ότι οι γιουγκοσλαβικές αρχές θα επιτρέψουν σε Bρετανούς διπλωμάτες να επισκεφθούν τους δύο Bρετανούς αστυνομικούς που συνελήφθησαν μαζί με τους δύο Καναδούς.
 Η ΟΑΣΕ, το βρετανικό υπουργείο Εξωτερικών και ο γενικός γραμματέας του ΟΗΕ, Κόφι Αναν, έχουν προβεί σε έντονες διαμαρτυρίες για τις συλλήψεις. Το υπουργείο Εσωτερικών του Μαυροβουνίου ζήτησε από το Βελιγράδι να σταματήσει να
το κατηγορεί ότι «συνεργάζεται με ξένες μυστικές υπηρεσίες και με τρομοκράτες».
 Την περασμένη εβδομάδα, οι γιουγκοσλαβικές αρχές συνέλαβαν και τέσσερις Ολλανδούς με την κατηγορία ότι προετοίμαζαν την απαγωγή ή τη δολοφονία του Γιουγκοσλάβου προέδρου, Σλόμπονταν Μιλόσεβιτς.
 Στο Κοσσυφοπέδιο, στέλεχος του Εθνικού Συμβουλίου των Σέρβων ανακοίνωσε ότι μετριοπαθείς Σέρβοι ειδοποιήθηκαν από πηγή που πρόσκειται στο Βελιγράδι ότι το
καθεστώς του Μιλόσεβιτς απεργάζεται τη δολοφονία τους. Ενας Σέρβος βρέθηκε δολοφονημένος στο Δήμο Λιπλιάν, στο κεντρικό Κόσοβο, όπου ζει ανάμεικτος πληθυσμός και έχουν σκοτωθεί ήδη άλλοι τέσσερις άνθρωποι σε μία εβδομάδα, ανακοίνωσε εκπρόσωπος του ΟΗΕ στην περιοχή.
