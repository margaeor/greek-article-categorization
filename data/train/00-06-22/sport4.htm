<html>

<!--

	Web Author:  Αριστείδης Παλιούρας 

	email: aris@enet.gr

-->

<head><title>E Online - ΑΘΛΗΤΙΣΜΟΣ </title></head><BODY BGCOLOR="#FFFFFF"><!--msnavigation--><table BGCOLOR="#FFFFFF" border="0" cellpadding="0" cellspacing="0" width="100%"><tr><td BGCOLOR="#FFCC00" valign="top" width="1%"><P ALIGN="CENTER"><IMG SRC="../../standard/gia.gif" ALT="ΕΛΕΥΘΕΡΟΤΥΠΙΑ - Για να μη μένετε θεατές στα γεγονότα" WIDTH=100 HEIGHT=92><BR><FONT SIZE=2><B>



Πέμπτη 22/06/2000 

</B></FONT>

		<BR>



		<BR>



		<A HREF="../../keimena/kairos/kairos.htm"> <IMG SRC="../../standard/kairos.gif" ALT="ΚΑΙΡΟΣ" WIDTH="89" HEIGHT="55" BORDER="0"></A>



		<BR>



		<BR> <b> <font size=2> ΣΤΗΛΕΣ  </font> </b> <BR>



		<BR><A HREF="../../stiles/sfigmos.htm"><IMG SRC="../../standard/lbar/sfigmos.gif" ALT="ΣΦΥΓΜΟΣ" BORDER=0 width=103 height=17></A><BR>



		<A HREF="../../stiles/apopsis.htm"><IMG SRC="../../standard/lbar/apopsis.gif" ALT="ΑΠΟΨΕΙΣ" BORDER=0 width=103 height=17></A><BR>



		<A HREF="../../stiles/politika.htm"><IMG SRC="../../standard/lbar/politika.gif" ALT="ΠΟΛΙΤΚΑ ΠΑΡΑΣΚΗΝΙΑ" BORDER=0 width=103 height=17></A><BR>



		<A HREF="../../stiles/analisi.htm"><IMG SRC="../../standard/lbar/analisi.gif" ALT="ΑΝΑΛΥΣΗ ΓΕΓΟΝΟΤΩΝ" BORDER=0 width=103 height=17></A><BR>



		<A HREF="../../stiles/kafenio.htm"><IMG SRC="../../standard/lbar/kafen.gif" ALT="ΚΑΦΕΝΕΙΟ Η ΕΛΛΑΣ" BORDER=0 width=103 height=17></A><BR>



		<A HREF="../../stiles/diethni.htm"><IMG SRC="../../standard/lbar/diethni.gif" ALT="ΔΙΕΘΝΗ" BORDER=0 width=103 height=17></A><BR>



		<A HREF="../../stiles/prosopa.htm"><IMG SRC="../../standard/lbar/prosopa.gif" ALT="ΠΡΟΣΩΠΑ" BORDER=0 width=103 height=17></A><BR>



		<BR><b><font size=2> ΟΔΗΓΟΙ </font> </b> 



		<BR>



		<BR>



		<A HREF="http://193.92.17.20/tv/tvfrm.htm"><IMG SRC="../../standard/lbar/tv.gif" ALT="ΤΗΛΕΟΡΑΣΗ" BORDER=0 width=103 height=17></A><BR>



		<A HREF="../../keimena/cinema/cinema.htm"><IMG SRC="../../standard/lbar/cinema.gif" ALT="ΚΙΝΗΜΑΤΟΓΡΑΦΟΙ" BORDER=0 width=103 height=17></A><BR>



		<A HREF="../../keimena/cinema/theatres.htm"> <IMG SRC="../../standard/lbar/theatres.gif" ALT="ΘΕΑΤΡΑ" BORDER=0 width=103 height=17></A><BR>



		<A HREF="http://www.enet.gr/finance/firstfin.htm"><IMG SRC="../../standard/lbar/xrima.gif" ALT="ΧΡΗΜΑΤΙΣΤΗΡΙΟ" BORDER=0 width=103 height=17></A><BR>



		<A HREF="../../stiles/mediaw.htm"><IMG SRC="../../standard/lbar/mediaw.gif" ALT="ΤΟΥ ΚΟΣΜΟΥ ΤΑ MEDIA" BORDER=0 width=103 height=17></A></P><BR>

		

		<BR><BR>

		</td>

</P></td><td valign="top" width="24"></td><!--msnavigation--><td valign="top"><div align="left"><table border="0" cellspacing="0" cellpadding="0" width="437"><MAP NAME="FrontPageMap"><AREA SHAPE="CIRCLE" COORDS="368, 40, 10" HREF="../../sport.htm"><AREA SHAPE="CIRCLE" COORDS="395, 41, 11" HREF="http://www.enet.gr/"><AREA SHAPE="CIRCLE" COORDS="422, 41, 11" HREF="../../fpage.htm"></MAP>  <tr>    <td valign="top" align="left"><IMG SRC="../../standard/sbar-s.jpg" WIDTH=451 HEIGHT=71 alt="ΕΛΕΥΘΕΡΟΤΥΠΙΑ - ΣΠΟΡ" USEMAP="#FrontPageMap" BORDER=0></td>  </tr>  <tr>    <td height="30" valign="top" align="left"></td>  </tr>  <tr>    <td valign="top" align="left">




<b>ΑΜΣΤΕΡΝΤΑΜ, ΑΠΟΣΤΟΛΗ</b><p>
 Του ΑΛ. ΣΠΥΡΟΠΟΥΛΟΥ<p>
 <font size=4><b>Η</b></font> UEFA μελετούσε την αμφίβολη αποτελεσματικότητα και τις επιπτώσεις μιας ενδεχόμενης απόφασης για αποβολή της Εθνικής Αγγλίας απ' το EURΟ 2000, ώσπου οι ίδιοι οι Αγγλοι της έλυσαν τα χέρια: αποβλήθηκαν, μονάχοι! <p>
 Κι οι Γερμανοί, που προσέβλεπαν μήπως πάρουν την τρίτη θέση στο γκρουπ και (σε 

περίπτωση αποβολής της Αγγλίας) συνεχίσουν ως επιλαχόντες προς τους «8», εν τέλει πήραν την τέταρτη και τελευταία. Θαυμάσια.<p>
 Το τουρνουά μπορεί πια, καθώς επίκειται η τελική ευθεία, να μπει στο ειρηνικό κομμάτι του. Κι ο Βασίλης Δανιήλ, που μόλις την περασμένη Παρασκευή έφτασε στις Κάτω Χώρες για να παρακολουθήσει από κοντά (εκτός από κάποια άλλα παιγνίδια, κυρίως) τη συμπεριφορά των δύο μεγάλων προσεχών αντιπάλων της Εθνικής στα προκριματικά του Μουντιάλ 2002, ακόμη δεν ήρθε φεύγει. Το μελετούσε, μάλιστα, την Κυριακή το μεσημέρι: «Καλά, οι Γερμανοί είναι σίγουρα έξω, και δικαίως. Αλλά κι οι Αγγλοι, θα τον πάρουν τον βαθμό απ' τους Ρουμάνους; Δεν μου φαίνεται τόσο απλό». Τα δρώμενα στη διοργάνωση μας δίδαξαν ότι ίσως είναι πιο εύκολο να κυνηγάς τη νίκη παρά την ισοπαλία.<p>
 Το δράμα της Αγγλίας κι η τραγωδία της Γερμανίας, λοιπόν. Ολα προβλέψιμα. Μα και τόσο αλλόκοτα -έτσι όπως είχαμε συνηθίσει δεκαετίες τώρα- να τα χωνέψεις. Αυτοί οι γίγαντες έξω, οι πτωχοί πλην τίμιοι Ρουμανοπορτογάλοι μέσα. Ο θρίαμβος αυτών που ξέρουν να παίζουν με την μπάλα, όχι να την κλωτσούν. Μια χαρά. Αν μη τι άλλο, η διεθνής καριέρα του Χάτζι, με τις 122 συμμετοχές στην Εθνική (η πρώτη τον Αύγουστο του '83 σε ματς με τη Νορβηγία), θα 'ταν άπρεπο να τελείωνε και να τον έβρισκε καθηλωμένο στην κερκίδα με δύο κίτρινες κάρτες. 

Ενώ ένας προημιτελικός Ευρωπαϊκού Πρωταθλήματος με την Ιταλία, το Σάββατο στις 

Βρυξέλλες, είναι ό,τι του αξίζει.<p>
 Οι Ρουμάνοι, εν όψει αυτού του ματς, έχασαν με κάρτες Πετρέσκου, Ιλίε, Κόντρα. 

Μα ουδείς ασχολήθηκε, απ' τη στιγμή που ο Τζίκα Ποπέσκου θα 'χει επιστρέψει στο τερέν. Απλώς ο Γένεϊ, πιθανόν για τις εντυπώσεις πιο πολύ, διαμαρτυρόταν αδικαιολόγητα ότι αμφότερα τα αγγλικά γκολ ήταν αντικανονικά. Η Ρουμανία άφησε 

πολύ αργά να φτάσει στην πρώτη νίκη της ιστορίας της σε EURΟ. Μα κι έτσι, έκανε. Εφτανε και περίσσευε.<p>
 <b>Ο ΚΡΟΪΦ</b><p>
 Το BBC1, δηλαδή το αγγλικό Δημόσιο εν ευρεία εννοία, πληρώνει στον Γιόχαν Κρόιφ δέκα εκατομμύρια την εμφάνιση, όποτε θέλει να τον έχει στο στούντιο για να σχολιάζει τα καθέκαστα. Ο -μια φορά κι ένα καιρό ιπτάμενος Ολλανδός- αυτό το σέβεται, για να τους τα λέει πολύ χοντρά μες στα μούτρα.<p>
 Στέλνει, όμως, τις αλήθειες του σε γλώσσα ευγενική και μετριοπαθή, κι αν αυτές 

πιάσουν τόπο τα επόμενα χρόνια, τότε η επένδυση θα έχει δικαιωθεί. Μετά το 1-0 

επί της Γερμανίας, μες στην ευφορία του λοιπού πάνελ, είπε: «Πολύ ωραία, τώρα (σ.σ. που, εννοείται, αποτινάξατε το βάρος και πήρατε τους τρεις βαθμούς) αρχίζει για σας το τουρνουά. Καιρός ν' ασχοληθείτε με την οργάνωση του παιγνιδιού της ομάδας».<p>
 Οι Αγγλοι, που στο μεταξύ αναλώνονταν σε αναφορές ότι τους Ρουμάνους έχουν να τους νικήσουν απ' το 1970 κι άκουγαν τον Κίγκαν να κάνει χιούμορ («τους Γερμανούς είχαμε να τους νικήσουμε απ' το '66, τους Ρουμάνους έχουμε να τους νικήσουμε απ' το '70, νομίζεις πως τα τελευταία τριάντα χρόνια δεν έχουμε νικήσει κανέναν σ' αυτόν τον κόσμο! »), ήρθαν στα λόγια του Κρόιφ μόνο προχθές τα μεσάνυχτα.<p>
 Σε κατάσταση γκρογκί, ξεκίνησαν να τα συνειδητοποιούν όλα, ένα προς ένα.<p>
 Πρόβλημα πρώτον: δεν ξέρουν να πασάρουν, άρα δεν μπορούν να κυκλοφορούν την μπάλα και να ελέγχουν τον ρυθμό του παιγνιδιού. Την ισοφάριση (2-2) την υπέστησαν, αφού πρώτα είχαν αποκρούσει στον βρόντο, δηλαδή αφού είχαν πουλήσει 

στον αντίπαλο την μπάλα πάμφθηνα, τρεις σερί φορές (κι η τρίτη ήταν η φαρμακερή). Πάλι έχασαν τη μάχη του κέντρου, πάλι οι άλλοι έμοιαζαν περισσότεροι εκεί, πάλι τους ξεγλίστρησε το προβάδισμα στο σκορ μέσα από τα χέρια, πάλι (όπως με την Πορτογαλία) 3-2 σε πείσμα των υποσχέσεων του Σίρερ πως «εφόσον πάρουμε κεφάλι, δεν πρόκειται να την ξαναπάθουμε», πάλι απ' τους Ρουμάνους, πάλι στο τελευταίο λεπτό (όπως στο France '98, στην Τουλούζ). Τότε απ' την αδυναμία του Λε Σο να μαρκάρει τον Πετρέσκου, τώρα απ' την ηλιθιότητα του Φιλ Νέβιλ να κάνει πέναλτι στον Μολντοβάν. Σαν αγράμματοι.<p>
 H ΠAΣA<p>
 Ο παλαιός αρχηγός της Λίβερπουλ, Σκωτσέζος αλλ' εξίσου στενοχωρημένος με τους Αγγλους, Αλαν Χάνσεν, μοιρολογούσε ότι «ο καλύτερος προπονητής στον κόσμο μπορεί να προσφέρει στους διεθνείς χίλια δυο, μόνο ένα πράγμα δεν μπορεί να κάνει: να φτιάξει το επίπεδο της τεχνικής τους». Η πιο κατάλληλη πάσα στον Κρόιφ.<p>
 «Ε, λοιπόν, δεν έχετε παρά να ξεκινήσετε να δουλεύετε στον τομέα τον οποίο έχετε παραμελήσει, στο αγγλικό ποδόσφαιρο, πιο πολύ απ' οποιονδήποτε άλλον. Στην τεχνική. Δεν εννοώ να μάθετε τα παιδιά να κάνουν ακροβατικές βλακείες με την μπάλα. Τεχνική σημαίνει να κοντρολάρουν, κι αφού κοντρολάρουν, να δίνουν την μπάλα γρήγορα και σωστά. Αυτό είναι όλο». Το άλφα του φούτμπολ.<p>
 Ο Κίγκαν, αμέσως μετά το παιγνίδι, έδωσε συνέντευξη στον (παλαίμαχο της Τότεναμ και νυν ρεπόρτερ) Γκαρθ Κρουκς. Σε δυο-τρία λεπτά μέσα, για να περιγράψει τον ψυχικό κόσμο του εκείνες τις στιγμές, πρέπει να χρησιμοποίησε τουλάχιστον πέντε φορές τη λέξη «devastated».<p>
 Devastated αυτός, devastated οι παίκτες στ' αποδυτήρια, devastated (υπέθετε) και οι φαν. Σε κατά κυριολεξίαν μετάφραση, «ερημωμένοι». Σε ελεύθερη απόδοση, απογοητευμένοι στον υπερθετικό βαθμό. Καταρρακωμένοι. Παραδέχθηκε: «Επί 270 λεπτά στο τουρνουά, ποτέ δεν υπήρξαμε καλοί. Αποτύχαμε στην κατοχή της μπάλας. 

Τη δίναμε εύκολα και την κυνηγούσαμε συνεχώς. Σηκώσαμε ένα σωρό ερωτηματικά εναντίον μας, κι αν θέλουμε να είμαστε ειλικρινείς, δεν δώσαμε τις απαντήσεις».<p>
 Τότε, ένα μεγάλο «γιατί» απέναντι στο οποίο (επιστρέφοντας στο Λονδίνο) αργά ή 

γρήγορα θα κληθεί να τοποθετηθεί, είναι τι τις ήθελε τις φρούδες ελπίδες που επέμενε, ξεροκέφαλος, έως και την ύστατη ώρα να καλλιεργεί. «Το καλύτερο δεν το 'χετε δει ακόμη» έλεγε, και τα «best is still to come» γίνονταν σε χρόνο-ρεκόρ τίτλοι σε ουτοπικά εξάστηλα στα ταμπλόιντ. Μιλούσε μέχρι και για θέση στον τελικό της 2ας Ιουλίου, για «κότσια, χαρακτήρα, αποφασιστικότητα» στην αναμέτρηση με τους «Φριτς» (όπως αποκαλεί ο κίτρινος αγγλικός Τύπος τους Γερμανούς). «Από όσα είδα στον αγώνα με τη Γερμανία, τίποτα δεν με κάνει ν' αμφιβάλλω ότι μπορούμε να προχωρήσουμε όλο τον δρόμο έως το φινάλε. Η πίστη που κυριαρχεί στις τάξεις μας είναι που θα μας δώσει τη νίκη». Μονάχα για μπάλα δεν μιλούσε καθόλου. Ακρατος παρορμητισμός; Ελλιπής -για να 'ναι προπονητής σ' αυτό το επίπεδο- κατάρτιση; Και τα δύο, μπορεί.<p>
 <b>Η «ΚΗΔΕΙΑ»</b><p>
 Απ' το Σαρλερουά, ζάπινγκ στο Ρότερνταμ. Η απόλυτη επιβεβαίωση του κλισέ ότι «οι καλύτερες κηδείες γίνονται εκεί που μαζεύεται πολύς κόσμος». Πενήντα χιλιάδες θεατές έμελλε να δουν τον Σέρζιο Κονσεϊσάο να βυθίζει τρία καρφιά στο 

φέρετρο του γερμανικού φούσμπαλ, το δεύτερο και το τρίτο σαν τιμωρία, γιατί στο πρώτο ο κτηνώδης γκολκίπερ Καν τον παράχωσε βάναυσα σαν το ψάρι μες στα δίχτυα, κι ύστερα έφυγε. Γύρισε την πλάτη, δίχως καν (το μίνιμουμ της συναδελφικής ευαισθησίας) να κοιτάξει μήπως του έκανε ζημιά, κι άφησε άλλους να πλησιάσουν μπας κι ο Πορτογάλος σκόρερ χρειαζόταν πρώτες βοήθειες.<p>
 Αφυδατωμένη και στατική, ανάξια να διεκδικήσει την ύστατη ελπίδα, η Γερμανία ήταν σαν να 'λέγε συνεχώς «ναι» στις διαδοχικές απορίες: <p>
 Μπορεί να ξεπέσει πιο κάτω απ' όσο στο France '98; Μπορεί. Μπορεί να βγει νοκ-άουτ απ' τη φάση των ομίλων, πράγμα που είχε να συμβεί απ' το EURΟ '84, όταν ένα ισπανικό γκολ στο 90' την έστειλε σπίτι νωρίς; Μπορεί. Μπορεί να μη βγει, καν, τρίτη (αλλά μόνον τελευταία) στο γκρουπ; Μπορεί. Μπορεί να μην κάνει ούτε τη νίκη της τιμής, πράγμα που δεν της είχε συμβεί ποτέ των ποτών σε 

μεγάλη διοργάνωση; Μπορεί. Μπορεί να τελειώσει το τουρνουά με μόνο ένα γκολ, εκείνο του Σολ στην πρεμιέρα κατά της Ρουμανίας, στο ενεργητικό της; Μπορεί. Το παρακάτω σκαλοπάτι είναι να μην προκριθεί στο Μουντιάλ 2002; Εδώ, την απάντηση θα τη δώσουν εν καιρώ οι Ελληνες διεθνείς.<p>
 Το αριστούργημα της βραδιάς ήταν ότι η Γερμανία, με τη νίκη της Ρουμανίας, είχε τη μία προϋπόθεση πρόκρισης στα χέρια. Η άλλη ήταν να νικούσε τη... Β' Πορτογαλίας ή με δύο γκολ διαφορά ή με 4-3. Αλλ' ενώ τα τρία τα 'φαγε, απ' τα τέσσερα δεν έβαλε κανένα. Κι όταν το πουλάκι της ελπίδας ήταν πια τελεσίδικο πως είχε πετάξει μακριά απ' το Ντε Κάιπ, ο τηλεσχολιαστής της ZDF Μπέλα Ρέτι τα 'δωσε όλα: <p>
 «Οι Ρουμάνοι κάνουν τα πάντα για εμάς, όμως εμείς δεν κάνουμε τίποτα για τους εαυτούς μας». Μερικά δευτερόλεπτα πριν γίνει το 2-0, όταν ο Σέρζιο Κονσεϊσάο έγινε κάτοχος της μπάλας σε θέση εξτρέμ, ωρυόταν σε απόγνωση: «Πού είναι ο Λίνκε; Πού είναι ο Λίνκε; Ο Λίνκε δεν είναι πουθενά». Αλλοι συνάδελφοι, που τα 

γερμανικά τους είναι καλύτερα, ορκίζονταν πως τον άκουσαν να λέει: «Μάινε ντάμεν ουντ χέρεν (σ.σ. Κυρίες μου και κύριοι), έχουμε μια Εθνική με κατουρημένους ποδοσφαιριστές! ». Εκείνο που, με τα δικά μας γερμανικά, είμαστε βέβαιοι πως ακούσαμε ήταν η απελπισμένη απορία του: «Τι θα συνέβαινε απόψε αν η Πορτογαλία εμφανιζόταν με πλήρη ενδεκάδα; ». Υπενθυμίζουμε πως ο Κοέλιο απ' τους έντεκα βασικούς, κράτησε στο προχθεσινό σχήμα μόνο τους δύο σέντερ-μπακ, Φερνάντο Κόουτο και Ζορζ Κόστα.<p>
<b> ΑΠΟΡΙΕΣ</b><p>
 Ο κόσμος στην κερκίδα ζητούσε επιτακτικά τη χρησιμοποίηση του Χέσλερ κι ο Ρίμπεκ δεν άργησε να ικανοποιήσει το λαϊκό χατίρι. Μετά έβαλε και τον Κίρστεν, 

να μην του στερήσει τη συμπλήρωση εκατό συμμετοχών. Στις τελευταίες στιγμές του, καθώς ο ασίσταντ Χρούμπες κοιτούσε αποσβολωμένος προς το άπειρο κι έκανε κάπου ένα τέταρτο να κινηθεί και να σηκωθεί απ' τη θέση του μετά το σφύριγμα της λήξης, ο Ρίμπεκ δεν ήθελε να δυσαρεστήσει κανέναν.<p>
 Και το μόνο που βρήκε να πει μετά ήταν πως ο Ματέους, στο αντίο με την 150ή εμφάνισή του για τη Μάνσαφτ, δικαιούτο κάτι καλύτερο απ' αυτό. Κατά τα λοιπά, οι δημοσιογράφοι ρωτούσαν (τι απέγινε το περίφημο γερμανικό μαχητικό πνεύμα, πού είναι ο εθνικός χαρακτήρας της ομάδας, αν το αύριο προδιαγράφεται ακόμη πιο ζοφερό) κι ο απερχόμενος εκλέκτορας απαντούσε στωικά και λακωνικά: «Εχετε δίκιο». «Με τη σημερινή εμφάνιση, έτσι είναι». «Σωστά, δεν μπορώ να ισχυριστώ το αντίθετο». Τέτοιες ώρες, τέτοια λόγια.<p>
 Πίσω στο Σαρλερουά, για τον επίλογο. Ο οικοδεσπότης του σόου, Γκάρι Λίνεκερ, καληνύχτισε τους τηλεθεατές του με μια αγγλική παροιμία: «Κι όπως λένε, στο τέλος της ημέρας έρχεται το σκοτάδι». Ωρα για ύπνο.<p>



</td>  </tr>  <tr>    <td width="453" height="40"></td>  </tr></table></div><p>  <!--msnavigation--></td></tr><!--msnavigation--></table><br><center><table width = 640> <CENTER><b> Επικοινωνήστε με την </b><A HREF="mailto:elef@enet.gr">"E on-line"</A> <p><b> Copyright © 2000 Χ. Κ. Τεγόπουλος Εκδόσεις Α.Ε.</b><br> <br><font size = 2><b> ΑΠΑΓΟΡΕΥΕΤΑΙ </b> η αναδημοσίευση, η αναπαραγωγή, ολική, μερική ή περιληπτική, ή κατά παράφραση, ή διασκευή απόδοση του περιεχομένου της ηλεκτρονικής εφημερίδας με οποιονδήποτε τρόπο, μηχανικό, ηλεκτρονικό, φωτοτυπικό, ηχογράφησης ή αλλο, χωρίς προηγούμενη γραπτή άδεια του εκδότη. Νόμος 2121/1993 και κανόνες Διεθνούς Δικαίου πού ισχύουν στην Ελλάδα.</font></CENTER></table></center>

</body></html>
