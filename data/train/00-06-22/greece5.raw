 Μπροστά ο παπάς με την ντουντούκα, που έχει έρθει πολλές φορές στην Αθήνα και την ξέρει καλά. Πίσω του, μια ομάδα ανθρώπων με τη ζακετούλα στο χέρι, με ένα μπουκάλι νερό και φυσικά την ελληνική σημαία. 
 Η Ομόνοια δικαίωσε για άλλη μια φορά χθες τη φήμη της ως τόπου συγκέντρωσης ανθρώπων της περιφέρειας. Χθες το απόγευμα αποτέλεσε κεντρικό τόπο συνάντησης όλων όσοι ήρθαν στην πρωτεύουσα, αυτή τη φορά για τη «λαοσύναξη». «Η Τρίπολη να περάσει δεξιά. Η Πάτρα αριστερά. Αν χαθείτε, ρωτήστε πού είναι του «Μπακάκου», το φαρμακείο που βλέπετε δεξιά σας και μόλις τελειώσει ο μακαριότατος να έρθετε εδώ». 
 Ενας ιερωμένος προσπαθεί να συνεννοηθεί με τους «αδελφούς» του που έχουν προχωρήσει ψηλά στη Σταδίου. Φυσικά με την...ευλογία της κινητής τηλεφωνίας. Το κινητό του, ένα από τα τελευταία και ακριβότερα μοντέλα. «Εάν βρεις τον πατέρα-Ευάγγελο να του πεις να με πάρει. Περιμένω τους υπόλοιπους και έρχομαι». Το στοιχείο της επαρχίας έντονο. Κυριαρχεί. 
 Οσοι πήγαν εκεί δεν παρέβησαν την εντολή της Ιεράς Συνόδου. Την ακολούθησαν κατά γράμμα. Εκτός από ελάχιστες εξαιρέσεις, δεν υπήρχαν εικόνες και μεγάλοι ξύλινοι σταυροί. Μόνον ελληνικές σημαίες και αυτές του Βυζαντίου. Ελειπαν επίσης και οι γνωστές φυσιογνωμίες των παρεκκλησιαστικών οργανώσεων. 
 Παρά το γεγονός της συγκέντρωσης, η δραστηριότητα στην Ομόνοια δεν είχε καμια ιδιαίτερη διαφορά από την καθημερινή. Το μόνο που άλλαξε ήταν ο τζίρος των περιπτέρων, των φαστ φουντ και των πάσης φύσεως φαγάδικων, που πρέπει να έφτασε σε πρωτόγνωρα ύψη. Το ίδιο και το «μεροκάματο» των νέων ανθρώπων, που ζητιανεύουν καθημερινά το κατοστάρικο από τους περαστικούς για τη δόση τους. 
 Στην οδό Πανεπιστημίου μια παρέα ξεχωρίζει. Τρεις νέοι κάθονται οκλαδόν στην άσφαλτο. Ο δρόμος άδειος. Μπροστά τους τρία μπουκάλια μπύρες. Συζητούν. «Τι κοιτάτε; Πόσες φορές στη ζωή σου θα έχεις την ευκαιρία να πιεις τη μπύρα σου ξαπλωμένος στην Πανεπιστημίου; ».
