 Αποκλείει το ενδεχόμενο συμφωνίας για ασυλία στον πρόεδρο της Γιουγκοσλαβίας η 
πρόεδρος του Διεθνούς Δικαστηρίου και δεν αποκλείει νέες διώξεις εναντίον του, 
 «Η σταθερότητα στα Βαλκάνια θα εξυπηρετηθεί καλύτερα εάν προσαχθεί ενώπιον της 
Δικαιοσύνης, στη Χάγη, ο Μιλόσεβιτς», υποστήριξε η Κάρλα Ντελ Πόντε, που επισκέπτεται την Πρίστινα. Η ίδια εξέφρασε την άποψη ότι δεν πρέπει «να προσφερθεί τέτοια λύση σ' αυτόν που φέρει τη μεγαλύτερη ευθύνη για ό,τι συνέβη 
στο Κόσοβο και οι άλλοι να προσαχθούν στο δικαστήριο... Μπορώ να σας βεβαιώσω ότι δεν υπάρχει η πρόθεση να αποσυρθεί το κατηγορητήριο». Η εισαγγελέας ανέφερε ότι συνεχίζεται η συγκέντρωση στοιχείων κατά του Μιλόσεβιτς. «Εξετάζουμε επίσης την ποινική ευθύνη του Μιλόσεβιτς για τη Βοσνία και την Κροατία, καθώς και το ενδεχόμενο απαγγελίας πρόσθετων κατηγοριών σε βάρος άλλων προσώπων-Σέρβων και μη Σέρβων, ιδιαίτερα Αλβανών-, για εγκλήματα που διαπράχθηκαν στο Κόσοβο», είπε η εισαγγελέας.
 Χθες, τέσσερεις εκρήξεις βομβών σημειώθηκαν στις πόλεις Πρέζεβο και Μπουγιάνοβατς της Σερβίας, κοντά στο Κοσσυφοπέδιο, που έχουν ισχυρή αλβανική μειονότητα. Το επίσημο πρακτορείο Τανγιούγκ απέδωσε τις εκρήξεις σε Αλβανούς εθνικιστές. Ενας αστυνομικός και ένας ιδιωτικός φρουρός τραυματίστηκαν. Εκρήξεις σημειώθηκαν και σε στρατιωτικές αποθήκες κοντά στην πόλη Βράνιε, με αποτέλεσμα να τραυματιστεί ελαφρά ένα άτομο, αλλά δεν είναι σαφές ποιος ευθύνεται γι' αυτές.
