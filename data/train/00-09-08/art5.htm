<html><!--
Web Author:  Αριστείδης Παλιούρας email: aris@enet.gr
--><head><title>E Online - ΤΕΧΝΕΣ</title></head><BODY BGCOLOR="#FFFFFF"><!--msnavigation--><table BGCOLOR="#FFFFFF" border="0" cellpadding="0" cellspacing="0" width="100%"><tr><td BGCOLOR="#FFCC00" valign="top" width="1%">
<P ALIGN="CENTER"><IMG SRC="../../standard/gia.gif" ALT="ΕΛΕΥΘΕΡΟΤΥΠΙΑ - Για να μη μένετε θεατές στα γεγονότα" WIDTH=100 HEIGHT=92><BR><FONT SIZE=2><B>

Παρασκευή 8 Σεπτεμβρίου 2000
</B></FONT>

		<BR>

		<BR>

		<A HREF="../../keimena/kairos/kairos.htm"> <IMG SRC="../../standard/kairos.gif" ALT="ΚΑΙΡΟΣ" WIDTH="89" HEIGHT="55" BORDER="0"></A>

		<BR>

		<BR> <b> <font size=2> ΣΤΗΛΕΣ  </font> </b> <BR>

		<BR><A HREF="../../stiles/sfigmos.htm"><IMG SRC="../../standard/lbar/sfigmos.gif" ALT="ΣΦΥΓΜΟΣ" BORDER=0 width=103 height=17></A><BR>

		<A HREF="../../stiles/apopsis.htm"><IMG SRC="../../standard/lbar/apopsis.gif" ALT="ΑΠΟΨΕΙΣ" BORDER=0 width=103 height=17></A><BR>

		<A HREF="../../stiles/politika.htm"><IMG SRC="../../standard/lbar/politika.gif" ALT="ΠΟΛΙΤΚΑ ΠΑΡΑΣΚΗΝΙΑ" BORDER=0 width=103 height=17></A><BR>

		<A HREF="../../stiles/analisi.htm"><IMG SRC="../../standard/lbar/analisi.gif" ALT="ΑΝΑΛΥΣΗ ΓΕΓΟΝΟΤΩΝ" BORDER=0 width=103 height=17></A><BR>

		<A HREF="../../stiles/kafenio.htm"><IMG SRC="../../standard/lbar/kafen.gif" ALT="ΚΑΦΕΝΕΙΟ Η ΕΛΛΑΣ" BORDER=0 width=103 height=17></A><BR>

		<A HREF="../../stiles/diethni.htm"><IMG SRC="../../standard/lbar/diethni.gif" ALT="ΔΙΕΘΝΗ" BORDER=0 width=103 height=17></A><BR>

		<A HREF="../../stiles/prosopa.htm"><IMG SRC="../../standard/lbar/prosopa.gif" ALT="ΠΡΟΣΩΠΑ" BORDER=0 width=103 height=17></A><BR>

		<BR><b><font size=2> ΟΔΗΓΟΙ </font> </b>

		<BR>

		<BR>

		<A HREF="http://193.92.17.20/tv/tvfrm.htm"><IMG SRC="../../standard/lbar/tv.gif" ALT="ΤΗΛΕΟΡΑΣΗ" BORDER=0 width=103 height=17></A><BR>

		<A HREF="../../keimena/cinema/cinema.htm"><IMG SRC="../../standard/lbar/cinema.gif" ALT="ΚΙΝΗΜΑΤΟΓΡΑΦΟΙ" BORDER=0 width=103 height=17></A><BR>

		<A HREF="../../keimena/cinema/theatres.htm"> <IMG SRC="../../standard/lbar/theatres.gif" ALT="ΘΕΑΤΡΑ" BORDER=0 width=103 height=17></A><BR>

		<A HREF="http://www.enet.gr/finance/firstfin.htm"><IMG SRC="../../standard/lbar/xrima.gif" ALT="ΧΡΗΜΑΤΙΣΤΗΡΙΟ" BORDER=0 width=103 height=17></A><BR>

		<A HREF="../../stiles/mediaw.htm"><IMG SRC="../../standard/lbar/mediaw.gif" ALT="ΤΟΥ ΚΟΣΜΟΥ ΤΑ MEDIA" BORDER=0 width=103 height=17></A></P><BR>

		<BR>
		<BR>

		</td></P></td><td valign="top" width="24"></td><!--msnavigation--><td valign="top"><div align="left"><table border="0" width="454"><MAP NAME="FrontPageMap"><AREA SHAPE="CIRCLE" COORDS="367, 41, 11" HREF="../../art.htm"><AREA SHAPE="CIRCLE" COORDS="393, 41, 11" HREF="http://www.enet.gr/"><AREA SHAPE="CIRCLE" COORDS="422, 41, 11" HREF="../../fpage.htm"></MAP>  <tr>    <td width="455"><IMG SRC="../../standard/abar-s.jpg" ALT="ΕΛΕΥΘΕΡΟΤΥΠΙΑ - ΤΕΧΝΕΣ" WIDTH=451 HEIGHT=71 USEMAP="#FrontPageMap" BORDER=0></td>  </tr>  <tr>    <td height="30" width="455"></td>  </tr>  <tr>    <td width="455">


<b>Κ</b>άνει για σένα τα πάντα και δεν διαμαρτύρεται ποτέ. Σου λύνει τα χέρια στη δουλειά. Βρίσκει τις πιο απίθανες ευκαιρίες για ψώνια. Κλείνει εισιτήρια για τη συναυλία της ερχόμενης εβδομάδας. Σου εξασφαλίζει τα πιο φθηνά αεροπορικά εισιτήρια για Λονδίνο. Παίζει μουσική, προβάλλει κινηματογραφικές ταινίες, σε διασκεδάζει με τα πιο απίθανα παιχνίδια. Τελικά, υπάρχει καλύτερος σύντροφος από τον υπολογιστή σου; Αυτό πίστεψαν μερικά εκατομμύρια άνθρωποι σε όλο τον κόσμο. Και την πάτησαν.<p>
 Στην αρχή ήταν ένα αίσθημα ευφορίας και πληρότητας κάθε φορά που άνοιγαν τον υπολογιστή τους. Σταδιακά αμελούσαν να φάνε, να βγουν έξω από το σπίτι, να κάνουν μπάνιο. Στο τέλος, ξέχασαν την πραγματικότητα. Γι' αυτούς, όλο το παιχνίδι πια παίζεται επί της οθόνης.<p>
 Οι ειδικοί το ονομάζουν εξάρτηση από τους ηλεκτρονικούς υπολογιστές. Οι δικηγόροι υποστηρίζουν ότι μπορεί και να αποτελεί αιτία διαζυγίου. Οι έμποροι κάνουν χρυσές δουλειές. Οι εξαρτημένοι δεν μπορούν να ξεκολλήσουν το χέρι τους

από το ποντίκι. Και ένα πλήθος πανεπιστημιακών κλινικών, ιδιωτικών κέντρων απεξάρτησης, δεκάδων ψυχιάτρων, εκατοντάδων βιβλίων και άρθρων ασχολούνται με το θέμα.<p>
 Η Δρ. Ορζακ, κλινική ψυχολόγος στο Χάρβαρντ, έχει ιδρύσει ένα κέντρο απεξάρτησης «κομπιουτεροπαθών» στη Μασαχουσέτη. «Το πρόβλημα είναι ανάλογο με την εξάρτηση από τις ουσίες, τον τζόγο ή την κλεπτομανία», υποστηρίζει. «Αυτό που βλέπουμε σήμερα είναι μόνο η κορυφή του παγόβουνου. Η κοινωνία μας εξαρτάται καθημερινά όλο και περισσότερο από τους υπολογιστές, όχι μόνο για ενημέρωση, αλλά και για διασκέδαση και ψυχαγωγία. Αυτή η τάση αποτελεί ένα πρόβλημα, που, δυνητικά, αφορά όλες τις ηλικίες. Ξεκινάει από τα παιδιά, που εθίζονται στα ηλεκτρονικά παιχνίδια και φθάνει μέχρι τους ενήλικες, που εθίζονται στις πορνοσελίδες του Διαδικτύου». <p>
 Ο ψηφιακός είναι ένας παράλληλος κόσμος, ανάλογος του πραγματικού. Ο ματάκιας του πάρκου μπορεί να κολλήσει με τις σελίδες πορνό του Διαδικτύου. Η υπερκαταναλωτική κυρία μπορεί να κάνει τρελούς λογαριασμούς στα ψηφιακά καταστήματα ρούχων και καλλυντικών. Ο δυστυχής μυθομανής υπαλληλάκος της διπλανής πόρτας να πουλάει μούρη ως πυρηνικός φυσικός σε κάποιο chat room. Ο άνθρωπος που νιώθει την αδρεναλίνη του να χτυπάει κόκκινο κάθε φορά που ανοίγει το κομπιούτερ, που τα χέρια του ιδρώνουν όταν είναι να πιάσουν το ποντίκι και ζει με την προσμονή της επόμενης on line εμπειρίας του, είναι ένας

άνθρωπος βαθύτατα μόνος. Και απόλυτα βαριεστημένος από την πραγματική του ζωή,

που σίγουρα τρέχει με λιγότερα γκάζια από την εικονική πραγματικότητα. Κλεισμένος στο δωμάτιό του, ο καψερός «κομπιουτεροπαθής» έχει την ψευδαίσθηση της απόλυτης κυριαρχίας και της απεριόριστης δύναμης. Με ένα κλικ και την ανάλογη δισκέτα στον υπολογιστή του, μπορεί να γίνει ηγέτης του σύμπαντος, πρόεδρος της αγαπημένης του ομάδας, κατάσκοπος, τραπεζίτης.<p>
 Τα συμπτώματα της διαταραχής είναι συγκεκριμένα: αίσθημα ευφορίας του ατόμου μόνο όταν βρίσκεται μπροστά στην οθόνη του υπολογιστή του. Ανικανότητα να σταματήσει τη χρήση του κομπιούτερ και αίσθημα μελαγχολίας, μοναξιάς και έλλειψης ικανοποίησης όταν δεν το χρησιμοποιεί. Οσο οι ώρες χρήσης του υπολογιστή αυξάνονται, το άτομο απομονώνεται όλο και περισσότερο από την οικογένεια, τους φίλους, το σύντροφό του. Και επειδή οι αντιδράσεις τού περιβάλλοντος γίνονται όλο και πιο έντονες, ο «κομπιουτερομανής» φθάνει στο σημείο να λέει συστηματικά ψέματα, για να μπορεί να απομονωθεί αγκαλιά με το αντικείμενο του πόθου του. <p>
 <b>Οn line, αλλά στο περιθώριο<p></b>
 Οταν οι πολιτικοί συζητούν για την εξάρτηση από τα ναρκωτικά συνήθως αναφέρονται στα κιλά ουσιών που δεσμεύτηκαν από την αστυνομία, στον αριθμό των

εγκλείστων σε φυλακές και ψυχιατρεία, σε στατιστικά στοιχεία για την αύξηση της χρήσης και σε νούμερα που αντιπροσωπεύουν νεκρούς από ηρωίνη. Η εξάρτηση από τους υπολογιστές δεν έχει ακόμη απασχολήσει κανέναν από τους πυλώνες της πολιτείας. Κανένας δεν πέθανε από καψούρα για τον κομπιούτερ του. Ομως το μυαλό του, τα αισθήματά του, οι εμπειρίες του εγκλωβίζονται στην εικονική ζωή του. Η ενέργειά του εξαντλείται στον ψηφιακό κόσμο. Ενα τζάνκι του κομπιούτερ δεν είναι επικίνδυνο για κανέναν. Ισως μόνο για το μυαλό του.<p>
 Ποιο είναι όμως το χρονικό όριο χρήσης του υπολογιστή που πρέπει να ξεπεράσει κανείς, ώστε να θεωρηθεί εξαρτημένος; Αυτή τη στιγμή δεν υπάρχουν σαφείς απαντήσεις. Οι ψυχίατροι δεν έχουν καν συμφωνήσει αν η εξάρτηση αυτού του είδους αποτελεί πρόβλημα καθαυτό ή σύμπτωμα ενός άλλου, βαθύτερου, ψυχολογικού

προβλήματος. Ορισμένοι επιστήμονες υποστηρίζουν ότι οι υπολογιστές λειτουργούν

εθιστικά, γιατί προσφέρουν την ανωνυμία και την άνεση για μια εύκολη απόδραση από την καθημερινότητα. Ο χρήστης μπορεί να φτιάξει μόνος του την εικονική προσωπικότητά του, να προσφέρει στον εαυτό του εμπειρίες και συναισθήματα, που

λείπουν από την πραγματική του ζωή. Aλλοι όμως ειδικοί εντοπίζουν το πρόβλημα στην προσωπικότητα του εξαρτημένου, που έχει την προδιάθεση να... κολλήσει με

κάτι, οτιδήποτε. «Θα μπορούσαν να είναι εξαρτητικοί ακόμα και με το νερό της βρύσης», υποστηρίζει η Δρ Γιουνκ, καθηγήτρια στο Πανεπιστήμιο του Πίτσμπουργκ.<p>
 Σε προχωρημένες καταστάσεις, ο ασθενής μπορεί να νιώθει ενοχές όταν αφήνει μόνο τον κομπιούτερ του, να πιστεύει ότι τον καταδιώκει ο κακός του παιχνιδιού

ή να φαντάζεται ότι είναι κάποιος σούπερ ήρωας. Οταν η ψυχοθεραπεία δεν είναι αρκετή, τότε αρχίζει η χορήγηση φαρμάκων. Στην Αμερική υπάρχουν εξειδικευμένες

κλινικές για την αντιμετώπιση της εξάρτησης, ενώ σχετικά ερευνητικά προγράμματα εκπονούνται και στην Ευρώπη. Στο Διαδίκτυο λειτουργούν και virtual

κλινικές, όπου ο ασθενής μπορεί να υποβληθεί σε ατομική ή ομαδική ψυχοθεραπεία. Ανάλογα περιστατικά δεν έχουν ακόμη καταγραφεί στην Ελλάδα. Οι ψυχίατροι εκτιμούν πως είναι ακόμη νωρίς για να εμφανιστούν περιπτώσεις εθισμού μεταξύ των Ελλήνων χρηστών.<p>
 Οι άνθρωποι που κολλάνε με τον κομπιούτερ τους έχουν την ψευδαίσθηση ότι βρίσκονται στην αιχμή. Της τεχνολογίας, της επιστήμης, της επικαιρότητας. Ομως

ποιος υπολογιστής μπορεί να προσομοιώσει το φιλί που δεν έδωσες, το ταξίδι που

δεν έκανες και το χαμόγελο που δεν είδες; <p>
 <b>ΝΤΙΝΑ ΔΑΣΚΑΛΟΠΟΥΛΟΥ<p></b>


</td>  </tr></table></div><p>  <!--msnavigation--></td></tr><!--msnavigation--></table><br><center><table width = 640> <CENTER><b> Επικοινωνήστε με την </b><A HREF="mailto:elef@enet.gr">"E on-line"</A> <p><b> Copyright © 1999 Χ. Κ. Τεγόπουλος Εκδόσεις Α.Ε.</b><br> <br><font size = 2><b> ΑΠΑΓΟΡΕΥΕΤΑΙ </b> η αναδημοσίευση, η αναπαραγωγή, ολική, μερική ή περιληπτική, ή κατά παράφραση, ή διασκευή απόδοση του περιεχομένου της ηλεκτρονικής εφημερίδας με οποιονδήποτε τρόπο, μηχανικό, ηλεκτρονικό, φωτοτυπικό, ηχογράφησης ή αλλο, χωρίς προηγούμενη γραπτή άδεια του εκδότη. Νόμος 2121/1993 και κανόνες Διεθνούς Δικαίου πού ισχύουν στην Ελλάδα.</font></CENTER></table></center></body></html>
