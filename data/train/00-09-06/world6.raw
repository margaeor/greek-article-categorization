Καταιγίδα σχολίων έχει προκαλέσει στις ΗΠΑ η «επικοινωνιακή γκάφα» του υποψηφίου των Ρεπουμπλικανών, Τζορζτ Μπους Τζούνιορ, ο οποίος εκτόξευσε δημοσίως άσεμνο χαρακτηρισμό εναντίον γνωστού δημοσιογράφου αγνοώντας ότι το μικρόφωνο που βρισκόταν μπροστά του ήταν ανοιχτό.
 Το... ατυχές περιστατικό σημειώθηκε στη διάρκεια προεκλογικής συγκέντρωσης σε προάστιο του Σικάγου: Απευθυνόμενος στον υποψήφιο αντιπρόεδρο, Ντικ Τσένι, ο Μπους είπε: «Κοίτα εκεί, είναι ο Ανταμ Κλάιμερ, μεγάλο καθίκι»... και ο Τσένι συμφώνησε! Η εκπρόσωπος του Μπους έσπευσε να δικαιολογήσει τα αδικαιολόγητα δηλώνοντας ότι ο επίμαχος χαρακτηρισμός διατυπώθηκε ψιθυριστά και δεν υπήρχε πρόθεση να ακουστεί δημοσίως.
 Και σαν να μην έφταναν όλα αυτά, ο Μπους δήλωσε χθες ότι λυπάται για το γεγονός ότι τα λεγόμενά του ακούστηκαν, χωρίς ωστόσο να δικαιολογηθεί για το περιεχόμενό τους. Η λύπη του περιοριζόταν προφανώς στο διαδικαστικό του πράγματος. Ο Κλάιμερ, δημοσιογράφος των «Νιου Γιορκ Τάιμς» και δέκτης του χαρακτηρισμού, που βρισκόταν σε διπλανή αίθουσα Τύπου, δήλωσε απογοητευμένος από τη φρασεολογία του υποψήφιου προέδρου. Ο Ντικ Τσένι απλώς αρνήθηκε να σχολιάσει το περιστατικό. Πέρα από τον πανικό που προκάλεσε στους υπευθύνους της εκστρατείας των Ρεπουμπλικανών και τα αρνητικά σχόλια του Τύπου, η γκάφα του Μπους κατάφερε και κάτι ακόμη: να επισκιάσει το μήνυμα που θέλησε να στείλει στους ψηφοφόρους κατά τη χθεσινή προεκλογική ομιλία του στην οποία αμφισβήτησε την αξιοπιστία του αντιπάλου του Αλ Γκορ.
