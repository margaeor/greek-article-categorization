Τη μετωπική αντιπαράθεση με την «εγχώρια και ξένη πλουτοκρατία» αντί «της τοποθέτησης υπέρ ή κατά του α' ή β' επιχειρηματία», που θα ήταν «αποπροσανατολιστικό για το λαό», πρόβαλε η Αλέκα Παπαρήγα, για να απορρίψει, δι' επιστολής της, την πρόταση του Νίκου Κωνσταντόπουλου για συνάντησή τους με
 «Κατάπληξη», δήλωσε ο πρόεδρος του ΣΥΝ και χαρακτήρισε το επιχείρημα της γ.γ. του ΚΚΕ ως εξωφρενικό. «Η σιωπή και ο εξορκισμός του προβλήματος στο όνομα γενικότερων θεωρήσεων -πρόσθεσε- φοβάμαι ότι προκαλεί σύγχυση και ανακυκλώνει τις υπάρχουσες καταστάσεις». Και αναρωτήθηκε: «Κερδίζει άραγε ο ελληνικός λαός
από το να μην αγγίζουν τα κόμματα το θέμα της διαπλοκής; Ή κερδίζει ο ελληνικός λαός από την ύπαρξη κακών σχέσεων ανάμεσα στον Συνασπισμό και το ΚΚΕ; ».
 Η Αλέκα Παπαρήγα στην επιστολή της προς τον Νίκο Κωνσταντόπουλο, την οποία κοινοποίησε στους Κ. Σκανδαλίδη, Κ. Καραμανλή και Δ. Τσοβόλα, θέτει εντός εισαγωγικών τους όρους «διαπλεκόμενα συμφέροντα» και «διαφάνεια» και παρατηρεί
 «Πραγματικός έλεγχος και ουσιαστική διαφάνεια δεν μπορεί να υπάρξει, ακριβώς γιατί τα μονοπωλιακά συμφέροντα είναι διαφανώς κατοχυρωμένα και νομιμοποιημένα, γιατί λειτουργούν κυρίως βάσει θεσμικού πλαισίου, που έχει νομιμοποιηθεί τόσο από το ΠΑΣΟΚ, όσο και από κόμματα της αντιπολίτευσης», έτσι
που «η ουσία βρίσκεται στο Γιάννης κερνά και Γιάννης πίνει».
 Αναγνωρίζει, ωστόσο, πως αυτό «δεν σημαίνει ότι αποτελεί ματαιότητα η προσπάθεια να έρχονται στη δημοσιότητα και να εκδηλώνονται αντιδράσεις ακόμη και σε συγκεκριμένα γεγονότα».
 Προσθέτει ότι το ΚΚΕ δίνει μεγάλη σημασία στη μονοπώληση των ΜΜΕ, αλλά και στους τομείς όπως ο πολιτισμός και ο αθλητισμός, αλλά: 
 «Η απόδοση της σημερινής κατάστασης στη διαπλοκή του ενός ή του άλλου κόμματος
με ένα συγκεκριμένο επιχειρηματικό όμιλο, η ανάδειξη των αναμφισβήτητα ιδιαίτερων σχέσεων της κυβέρνησης με συγκεκριμένους επιχειρηματίες, είναι προσπάθεια πολύ κατώτερη των σημερινών απαιτήσεων και αναγκών. Αυτό που χρειάζεται σήμερα είναι η αντίθεση με την πολιτική που γιγαντώνει τα μονοπώλια
και όχι η επιλεκτική αντίθεση με ορισμένα από αυτά».
 Κατά την άποψη λοιπόν της Αλέκας Παπρήγα, τέτοιες πρωτοβουλίες σήμερα «το μόνο
που μπορούν να προσφέρουν είναι αποπροσανατολισμό και στάχτη στα μάτια του λαού, γιατί αφήνουν στο απυρόβλητο και νομιμοποιούν τις βασικές και κινητήριες
αιτίες του φαινομένου. Εκτός των άλλων, δημιουργούν το έδαφος να αξιοποιούνται
πολιτικά κόμματα και πολιτικοί στη διαμάχη που έχει πιο έντονα ξεσπάσει για το
ποιος επιχειρηματικός όμιλος θα αποσπάσει τα περισσότερα κέρδη».
 Ο Νίκος Κωνσταντόπουλος επισκέφθηκε χθες τη διοίκηση του Εθνικού Ραδιοτηλεοπτικού Συμβουλίου και τόνισε την ανάγκη αντιμονοπωλιακής νομοθεσίας,
υπενθυμίζοντας την πολιτική για τον ανταγωνισμό που έχει θεσπίσει η Ευρωπαϊκή Ενωση. Για σήμερα το μεσημέρι έχει προγραμματίσει συναντήσεις με τον πρόεδρο της Βουλής Απόστολο Κακλαμάνη (στη 1), με τον πρόεδρο των Φιλελευθέρων Στέφανο
Μάνο (στις 2) και τον πρόεδρο της Πολιτικής Aνοιξης Αντώνη Σαμαρά (στις 6 το απόγευμα).
