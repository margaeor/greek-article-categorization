Σε «φροϊδικές» οδούς κατέφυγε ο αρχιεπίσκοπος για να αποκαλύψει το... βρόμικο σχέδιο πολιτείας και ΜΜΕ εναντίον του ελληνικού λαού, προσδιορίζοντάς το ως «ψυχολογική βία» και «παρενόχληση».
 Η ψυχολογική διατριβή του αρχιεπισκόπου δημοσιεύτηκε στο εκκλησιαστικό περιοδικό «Εφημέριος» στο τεύχος Αυγούστου, που για άγνωστους λόγους κυκλοφόρησε μόλις χθες, και στις αρχές του περασμένου μήνα είχε δημοσιευτεί και στην εφημερίδα «Ελεύθερη Ωρα».
 Σύμφωνα με τα γραφόμενα του αρχιεπισκόπου, «έχει αριστοτεχνικά καταστρωθεί από
την εξουσία και συγκαλύπτεται από τα ΜΜΕ στρατηγικό σχέδιο για την εξουδετέρωση της επιρροής της Εκκλησίας στο λαό. Θύμα, ο ελληνικός λαός που υφίσταται μια ισχυρή ηθική παρενόχληση στη δημόσια έκφραση της πολιτισμικότητάς του και θύτης, η εξουσιαστική δύναμη της κυβέρνησης».
 Μερικές αράδες πιο κάτω ο μακαριότατος ισχυρίζεται ότι «σύμφωνα με την επιστημονική ψυχογραφική ανάλυση αυτού του φαινομένου, το ελληνικό κράτος-θύτης διαπράττει σε βάρος του λαού ένα είδος ψυχολογικής βίας με το να τον παρενοχλεί στον πυρήνα της ηθικής του υπόστασης. Η παρενόχληση αυτής της μορφής εμφανίζεται στις καθημερινές μικρές εκδηλώσεις και εκφράζεται με λόγια,
συμπεριφορές, γραπτά μηνύματα, και επιδιώκεται η μείωση της προσωπικότητας του
αλλού, της αξιοπρέπειας και της ψυχικής του ακεραιότητας».
 Αλλάζοντας ψυχολογική σχολή, ο αρχιεπίσκοπος γράφει ότι «την καταχρηστική αυτή
συμπεριφορά οι Σουηδοί την αποκαλούν "ψυχοτρόμο" και αυτό διότι εκδηλώνεται όταν το θύμα αντιδρά στην αυταρχικότητα του επιτιθεμένου και αρνείται τυφλή υπακοή». Παρακάτω στο πόνημά του ο αρχιεπίσκοπος μιλάει για «μονόπλευρη επιβολή μιας προκαθορισμένης τάξεως, που αποβλέπει στην εξασθένιση των στοιχείων της πνευματικής πολιτισμικότητας των ορθόδοξων Ελλήνων». Αυτό θα έχει συνέπεια την υποβάθμιση των κοινωνικών και πολιτικών σταθερών του, που θα
οδηγήσει σε επικίνδυνο σημείο την πολιτισμική του βιωσιμότητα.
 Ολοκληρώνοντας ο μακαριότατος υπογραμμίζει ότι «η εφαρμογή του πιο πάνω σχεδίου επιδιώκει να μας μετατρέψει μέσα στην γενέθλια γη μας σε μετανάστες, στερημένους από την θαλπωρή της πνευματικότητας που η ορθόδοξη πίστη μάς χάρισε».
 Mια άτυπη συνάντηση, με θέμα συζήτησης την κρίση στις σχέσεις μεταξύ κυβέρνησης
και Εκκλησίας είχαν την περασμένη Πέμπτη ο υπουργός Παιδείας και Θρησκευμάτων Πέτρος Ευθυμίου και ο μητροπολίτης Ναυπάκτου Ιερόθεος. Οπως είναι γνωστόν, ο τελευταίος είναι πρόεδρος της επιτροπής που έχει ορίσει η Ιερά Σύνοδος για τις
ταυτότητες. Σύμφωνα με πληροφορίες, η συνάντηση έγινε το απόγευμα της περασμένης Πέμπτης και είχε διάρκεια πάνω από μία ώρα. Οι ίδιες πληροφορίες ανέφεραν ότι στη συζήτηση που είχαν μεταξύ τους, οι δύο άνδρες μίλησαν και για
το θέμα που έχει προκαλέσει την κρίση μεταξύ κυβέρνησης και Εκκλησίας, δηλαδή τις ταυτότητες. Δεν βρήκαν όμως κοινά σημεία. Οπως υποστήριξε ο υπουργός Παιδείας, η απόφαση έχει ληφθεί από την κυβέρνηση και δεν πρόκειται να αλλάξει, ενώ από την άλλη ο μητροπολίτης Ναυπάκτου χαρακτήρισε προσβλητική τη στάση της κυβέρνησης, γιατί δεν έγινε δεκτός ο αρχιεπίσκοπος Χριστόδουλος από τον πρωθυπουργό Κώστα Σημίτη στις αρχές Ιουνίου, όταν συνεδρίασε η Ιεραρχία.
 Ωστόσο φαίνεται καθαρά πλέον, ότι η Εκκλησία αναζητεί διόδους επικοινωνίας με την κυβέρνηση, κάνοντας προσπάθεια από τη μια να χαμηλώσουν οι τόνοι και από την άλλη να γίνει μια συνάντηση μεταξύ ιεραρχών και του υπουργού παιδείας. Ηδη
χθες ένας ιεράρχης μέλος της νέας Διαρκούς Συνόδου πρότεινε να πάει ομάδα μητροπολιτών στον υπουργό Παιδείας και να συζητήσουν τόσο για τις ταυτότητες όσο και άλλα ζητήματα, όπως το θέμα των θρησκευτικών. Οι ιεράρχες-μέλη της Διαρκούς Ιεράς Συνόδου δεν έλαβαν απόφαση, κάτι που αναμένεται να γίνει τις επόμενες ημέρες, καθώς οι συνεδριάσεις θα συνεχιστούν μέχρι και την Παρασκευή.
Από την άλλη, ο ίδιος ο Αρχιεπίσκοπος, σύμφωνα με πληροφορίες, ζήτησε από τους
ιεράρχες μέλη της ΔΙΣ να κρατούν τις απόψεις τους για τη Σύνοδο και όταν λαμβάνονται αποφάσεις να μη διαφοροποιούνται κάνοντας δηλώσεις στα μέσα ενημέρωσης.
 Στην προσπάθεια να παραμείνουν όσο δυνατό περισσότερο χαμηλοί τόνοι, επελέγη από την Ιερά Σύνοδο και από τον ίδιο τον Αρχιεπίσκοπο ως εκπρόσωπος Tύπου ο μητροπολίτης Σπάρτης Ευστάθιος. Πρόκειται για μητροπολίτη από τα χείλη του οποίου είναι σχεδόν σίγουρο ότι δεν θα ακουστούν κορώνες. Αξίζει να σημειωθεί ότι τη θέση του μητροπολίτη διεκδικούσε και επέμενε γι' αυτό ο πνευματικός αδερφός του αρχιεπισκόπου μητροπολίτης Καλαβρύτων Αμβρόσιος. Ωστόσο, δεν τα κατάφερε. Χθες ο Αμβρόσιος, σύμφωνα με πληροφορίες, κατά τη διάρκεια της συνεδρίασης της Ιεράς Συνόδου παρέμεινε σιωπηλός και άκουγε τους άλλους αρχιερείς σιωπηλός.
 Τα μέλη της Διαρκούς Ιεράς Συνόδου, με το νέο σχήμα της αποτελούν οι μητροπολίτες: Νεαπόλεως και Σταυρουπόλεως Διονύσιος, Πολυανής και Κιλκισίου Απόστολος, Καλαβρύτων και Αιγιαλείας Αμβρόσιος, Μονεμβασίας και Σπάρτης Ευστάθιος, Τρίκκης Αλέξιος, Αττικής Παντελεήμων, Ηλείας Γερμανός, Καρπενησίου Νικόλαος, Φιλίππων (Καβάλας) Προκόπιος, Σισανίου και Σιατίστης Αντώνιος, Λαγκαδά Σπυρίδων και Νέας Κρήνης και Καλαμαριάς Προκόπιος. Χθες όλοι οι μητροπολίτες ανέλαβαν πρόεδροι των Συνοδικών Επιτροπών, ενώ σύμφωνα με τον μητροπολίτη Σπάρτης, έγινε αναφορά και στα θέματα που εκρεμούν για την Εκκλησία. Ανάμεσα σ' αυτά είναι και το θέμα του τηλεοπτικού σταθμού, που θέλει
