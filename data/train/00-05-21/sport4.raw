Ποιος ισπανός φίλαθλος θα στοιχημάτιζε έστω και μία πεσέτα, στην αρχή της χρονιάς, όταν ξεκινούσε ο μαραθώνιος του Τσάμπιονς Λιγκ, ότι ο τελικός του θα εξελισσόταν σε «ισπανικό εμφύλιο»; 
Αλλά κι αν ακόμη ποντάριζε κάποιος στο χωρίς ιστορικό προηγούμενο ενδεχόμενο, θα έπαιζε, λέτε, ποτέ την πρωτάρα Βαλένθια αποκλείοντας παράλληλα την Μπαρτσελόνα; 
Σε μία τέτοια αποκοτιά θα προέβαινε μόνο αν μπορούσε να ταξιδέψει στο μέλλον της 10ης Μαΐου του 2000...
10 Μαΐου 2000: Θα λογαριάζεται εφεξής αποφράς ημέρα στην Καταλονία. Λίγο όμως νοτιότερα, στη Βαλένθια, η ημέρα αυτή θα κηρυχτεί τοπική εορτή (εις ανάμνησιν του θαύματος της ομώνυμης ομάδας, που στην πρώτη της συμμετοχή στα χρονικά του θεσμού προκρίθηκε στον τελικό του). Και, πού ξέρεις; Το έπος μπορεί να πάει ακόμη μακρύτερα. 
Η εξήγηση του θαύματος της Βαλένθια βρίσκεται βασικά σε μία λέξη: Ατρόμητη: Δεν σκιάχτηκε από τα βαρύγδουπα φαβορί. Τα σεβάστηκε όμως, ολοκληρώνοντας μία από τις πιο ωραίες εκπλήξεις του ποδοσφαίρου. Συμπεριφέρθηκε με θράσος στους αντιπάλους μα και με σύνεση. 
Κι άλλες φορές έχουν προκριθεί σε τελικούς αουτσάιντερ, βγάζοντας νοκ άουτ τα φαβορί. Σπάνια όμως ένα αουτσάιντερ παρήγαγε τόσες απανωτές εκπλήξεις. Με εντυπωσιακή, μάλιστα, άνεση κατέρριψε τους μύθους των μπουκμέικερ, Λάτσιο -Μπαρτσελόνα.
Ατρόμητη, αλλά όχι απρόβλεπτη. Η ομάδα του Εκτορ Κούπερ είχε προειδοποιήσει επανειλημμένως. Από μία ειρωνεία της κληρωτίδας αντιμετώπισε στη διαδρομή της φετινής διοργάνωσης όλο το καρέ των φαβορί:
 Την Μπάγερν στην πρώτη φάση των ομίλων, την περυσινή πρωταθλήτρια Ευρώπης, Μάντσεστερ Γιουνάιτεντ, στη δεύτερη φάση των ομίλων, τη Λάτσιο στα προημιτελικά και την Μπαρτσελόνα στα ημιτελικά. 
 Και τώρα στον τελικό θα βρεθεί απέναντι στη μυθική Ρεάλ, στην οποία επίσης αρνούνταν να ποντάρουν οι «ειδήμονες» περί τα στοιχήματα. Λες και δεν είχαν να κάνουν με τη βασίλισσα των επτά τροπαίων, που περικλείει μάλιστα ένα γαλαξία αστέρων του παγκοσμίου ποδοσφαίρου. 
Οι «μεγαλοφυείς» κήνσορες της μπάλας αναγνωρίζουν τώρα πια, έτσι σοφοί καθώς έγιναν ως προς τη Βαλένθια, πως όταν πάρει τη θέση της την μεθεπόμενη Τετάρτη στον τελικό του Τσάμπιονς Λιγκ του Παρισιού θα ορμήσει με την πρόθεση να πάρει το σκαλπ ενός ακόμη ξακουστού ονόματος. 
Για τον αργεντινό προπονητή της Κούπερ, που διεκδικεί τον τίτλο του καλύτερου σήμερα κόουτς στα ευρωπαϊκά γήπεδα, ο τελικός του Παρισιού προσφέρει την ευκαιρία να εξακοντίσει κι άλλο τη σπουδαία του φήμη. Δεν πάει χρόνος που οδήγησε τη νησιώτισσα Μαγιόρκα στον τελικό του Kυπέλλου Kυπελλούχων, όπου ηττήθηκε από τη σούπερ Λάτσιο. Φέτος, όμως, πήρε μέσω Βαλένθια τη ρεβάνς.
Παρ' ότι μετέχει πρώτη φορά στο Τσάμπιονς Λιγκ, δεν είναι άπειροι οι άσοι της: 
n Από τους ξένους ο τρομερός Αργεντινός Κλάουντιο Λόπες (ο επιλεγόμενος «κοριός»), οι συμπατριώτες του Κίλι Γκονσάλες, Μαουρίσιο Πελεγρίνο, ο έμπειρος Γάλλος Ζοσελίν Αγκλομά, ο κορυφαίος νέος Ρουμάνος Αντριαν Ιλίε, η αμυντική εγγύηση Σέρβος Μίροσλαβ Τζούκιτς, ο Ιταλός Αμεντέο Καρμπόνι. 
