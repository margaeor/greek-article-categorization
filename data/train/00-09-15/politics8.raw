Με σαφή χαρακτηριστικά τον εθνικιστικό και παράλληλα το θρησκευτικό του χαρακτήρα, εμφανίστηκε χθες ο Γιώργος Καρατζαφέρης παρουσιάζοντας το κόμμα του.
 Σε συνέντευξη Tύπου στο Ζάππειο, ο ανεξάρτητος βουλευτής είπε ότι ο ΛΑΟΣ (Λαϊκός Ορθόδοξος Συναγερμός) πιστεύει ότι σήμερα υπάρχουν περιθώρια για εθνικές διεκδικήσεις και μίλησε για «αλύτρωτες πατρίδες». Μάλιστα έκανε λόγο για διπλή ένωση της Κύπρου, ενώ βασικό του σύνθημα είναι «με τους Ελληνες για την Ελλάδα».
 Από την παρουσίαση της ιδρυτικής διακήρυξης του κόμματος απουσίαζαν πρόσωπα ευρύτερα γνωστά, ενώ, όπως είπε ο βουλευτής, στον επόμενο μήνα και όταν ανακοινωθεί η σύνθεση της κεντρικής επιτροπής του κόμματος, θα περιλαμβάνονται
σ' αυτήν και δυο πρώην υπουργοί της Ν.Δ. Ο βουλευτής απέφυγε να πει για ποιους
πρόκειται, ενώ πρόσθεσε πως μέχρι τη λήξη της θητείας της σημερινής Bουλής θα έχουν προσχωρήσει αρκετοί βουλευτές.
 Ο Γ. Καρατζαφέρης είπε πως το κόμμα του θα παράσχει πλήρη στήριξη στην Εκκλησία, χωρίς ωστόσο να προσδοκά να στηρίξουν το κόμμα του μηχανισμοί της Eκκλησίας. Αναφερόμενος στη διαγραφή του από τη Ν.Δ. επιτέθηκε με δριμύτητα στον Κ. Καραμανλή για τον τρόπο με τον οποίο τον διέγραψε, ενώ είπε πως ΠΑΣΟΚ και Νέα Δημοκρατία αποτελούν τις δύο όψεις του ίδιου νομίσματος. Δίνοντας μια γεύση από τις θέσεις του κόμματός του, είπε πως ζητά δωρεάν παιδεία και αύξηση
των αρμοδιοτήτων του Προέδρου της Δημοκρατίας. Ερωτώμενος αν θεωρεί τον εαυτό του εθνικιστή, είπε ότι είναι ένας ανεξάρτητος βουλευτής, σημειώνοντας ότι το Σύνταγμα επιτάσσει οι βουλευτές να υπηρετούν το έθνος.
 Το κόμμα θα έχει ως έμβλημα ένα λευκό σταυρό με ένα δάφνινο στεφάνι στο κέντρο
 Η Ν.Δ. αντιμετώπισε τη δημιουργία του κόμματος με αδιαφορία, ενώ με σκωπτικό τρόπο ο Μ. Εβερτ είπε πως δεν θα ασχοληθεί με τρίχες! 
