 Την ώρα που νομοσχέδιο για την αναγνώριση της γενοκτονίας των Αρμενίων αναμένεται να συζητηθεί στην αμερικανική Βουλή των Αντιπροσώπων, το Πεντάγωνο έχει ξεκινήσει εκστρατεία στο Κογκρέσο εναντίον του νομοσχεδίου, ταυτιζόμενο με την τουρκική πλευρά. Μάλιστα έχει ήδη δημιουργήσει δίκτυο άσκησης πίεσης και αξιωματούχοι του συναντήθηκαν ήδη με μέλη του Κογκρέσου για να τους μεταφέρουν το μήνυμα πως οι αμερικανο-τουρκικές σχέσεις θα δεχθούν πλήγμα αν περάσει το νομοσχέδιο αυτό.
 Την είδηση μετέδωσε το πρακτορείο «Ανατολή» αναφέροντας επίσης ότι το Πεντάγωνο έχει διατυπώσει την προειδοποίηση πως η ψήφιση του νομοσχεδίου θα έσβηνε τις ελπίδες για αποκατάσταση ειρηνικών σχέσεων μεταξύ Τουρκίας και Αρμενίας και ξεπέρασμα των διαφορών στην κατεύθυνση της προσέγγισης θεμιτής λύσης στη διαμάχη για το Ναγκόρνο-Καραμπάχ.
 Οι αξιωματούχοι του Πενταγώνου υποστηρίζουν πως οι αμερικανικές εταιρείες που θέλουν να πάρουν μέρος στις πολλών δισεκατομμυρίων δολαρίων εργοληψίες του τουρκικού στρατού θα θιγούν από τις αρνητικές συνέπειες της υιοθέτησης ενός τέτοιου νομοσχεδίου.
 Τις τελευταίες μέρες, ομάδες άσκησης πίεσης των Αρμενίων στις Ηνωμένες Πολιτείες έχουν εντείνει τη δική τους εκστρατεία να περάσει άμεσα το νομοσχέδιο από το Κογκρέσο. Σημειώνεται ότι το νομοσχέδιο προβλέπει πως οι Αμερικανοί διπλωμάτες και δημόσιοι λειτουργοί θα εκπαιδευτούν προοδευτικά σχετικά με την αποκαλούμενη γενοκτονία των Αρμενίων.
 Διπλωματικές πηγές εκτιμούν ότι το νομοσχέδιο θα περάσει πιθανότατα από τη Βουλή των Αντιπροσώπων αλλά για να γίνει νόμος, πρέπει να ψηφιστεί και να περάσει και από τη Γερουσία, για να υπογραφεί στη συνέχεια από τον πρόεδρο.
 Εν τω μεταξύ, τρεις Τούρκοι στρατιώτες στην Αρμενία που προσπαθούσαν να κλέψουν ζώα, πυροβόλησαν εναντίον Ρώσου συνοριακού φρουρού που επιχείρησε να τους σταματήσει.
 Οπως είναι γνωστό, κοινή ρωσο-αρμενική συνοριακή δύναμη περιπολεί στην 355 χιλιομέτρων μεθοριακή γραμμή της Αρμενίας με την Τουρκία.
