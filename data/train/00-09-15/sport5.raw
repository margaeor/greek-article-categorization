Η πρώτη ήττα του Ολυμπιακού στο Champions League έφερε γκρίνια στο «ερυθρόλευκο» στρατόπεδο και χθες ήρθε το πρώτο ξέσπασμα. Ο Γιάννης Μαντζουράκης έδιωξε από την προπόνηση τον Λάμπρο Χούτο και στη συνέχεια τον απέκλεισε από την αποστολή του αγώνα το Σάββατο με τον Εθνικό Αστέρα.
 Ολα συνέβησαν κατά τη διάρκεια της προπόνησης, όταν ο Μαντζουράκης έκανε παρατηρήσεις στον Χούτο, διότι όπως υποστήριξε δεν εκτελούσε σωστά κάποιες ασκήσεις. Ο 21χρονος σέντερ φορ, αρχικά, δεν απάντησε, αλλά σε νέες συστάσεις του Μαντζουράκη, εμφανώς εκνευρισμένος, απάντησε «όλο σε μένα κάνεις παρατηρήσεις και όχι σε άλλους που θα έπρεπε». Ο «Ρουμάνος» τεχνικός, χωρίς να το πολυσκεφτεί, είπε «Λάμπρο, φύγε, πήγαινε στα αποδυτήρια», τον έδιωξε από την προπόνηση, πριν ολοκληρωθεί το πρόγραμμα και τον άφησε εκτός από το πρώτο παιχνίδι του πρωταθλήματος.
 Ο Μαντζουράκης, μάλιστα, έλεγε χθες βράδυ στους συνεργάτες του ότι το θέμα θα πάει στη διοίκηση και περιμένει την τιμωρία του Λάμπρου Χούτου. Η εξέλιξη αυτή καθιστά εξαιρετικά δύσκολη τη συμμετοχή του νεαρού επιθετικού και στον αγώνα με τη Λιόν.
 Ο Γεωργάτος συνεχίζει τη θεραπευτική αγωγή, τη Δευτέρα θα δοκιμάσει να προπονηθεί με την υπόλοιπη ομάδα και αν βγάλει το πρόγραμμα, θα συμπεριληφθεί στην αποστολή για τον αγώνα με τη Λιόν.
 *Ο Τάκης Λεμονής αναχωρεί αύριο το πρωί για τη Γαλλία όπου θα παρακολουθήσει τη Λιόν στον εκτός έδρας αγώνα με τη Ναντ.
 *Ο Αλέν Ολιό, βοηθός προπονητή της Λιόν, Ζακ Σαντινί, θα βρίσκεται αύριο το βράδυ στο Ολυμπιακό Στάδιο με σκοπό να παρακολουθήσει την πειραϊκή ομάδα.
