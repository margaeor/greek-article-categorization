Η δεύτερη ημέρα του «άτυπου δημοψηφίσματος» της Εκκλησίας βρήκε μερικές εκατοντάδες πιστούς έξω από το μητροπολιτικό ναό της Αθήνας να περιμένουν να προσκυνήσουν το Τίμιο Ξύλο. Ψηφοδέλτια δεν εμφανίστηκαν ούτε και χθες, ούτε αναμένεται κάτι τέτοιο να γίνει και τις επόμενες δέκα ημέρες που το χριστιανικό σύμβολο θα βρίσκεται στην Αθήνα. 
 Χθες το πρωί ο αρχιεπίσκοπος Χριστόδουλος, από την Καλαμπάκα, στο κήρυγμά του ασχολήθηκε με τα τετριμμένα. Και προειδοποίησε ότι έχει να πει και πολλά άλλα. Οπως είπε: «Με έχουν κατηγορήσει ότι λέω πολλά. Δεν θέλω να λέω πολλά, θέλω να λέω τα απαραίτητα. Εχω τη συνείδηση ότι όσα έχω πει είναι τα απαραίτητα γιατί έχω πίσω στη φαρέτρα μου και πολλά άλλα να λέγω, τα οποία κρίνω ότι δεν είναι καιρός να τα πούμε τώρα. Εμείς οι πνευματικοί πατέρες μοιάζουμε με τους χειρουργούς γιατρούς, γιατί όταν δούνε ότι υπάρχει ένας όγκος σε κάποιο σώμα δεν περιορίζονται να δώσουν κάποιες ασπιρίνες, κάποια αντιβιοτικά γιατί ξέρουν ότι ο όγκος θέλει μαχαίρι και αν δεν μπει το μαχαίρι ο όγκος εξελίσσεται και οδηγεί στο θάνατο. Εχουμε την εντύπωση ότι διολισθαίνει ο κόσμος από το κακό στο χειρότερο και πρέπει να ακουστούν φωνές που να μοιάζουν με το νυστέρι».
 Πρόσθεσε ακόμη ότι «οι πνευματικοί πατέρες στη εποχή τους ήταν αντικείμενο λοιδορίας, χλεύης, ακόμη και διωγμών. Εκ των υστέρων δικαιώθηκαν».
 Πριν από τον αρχιεπίσκοπο μίλησε ο μητροπολίτης Θεσσαλιώτιδος, Θεόκλητος, που είπε ότι πρέπει να ζητηθεί συγγνώμη από τους «αγωνιζόμενους αρχιερείς διακόνους και μοναχούς οι οποίοι κατηγορούνται ότι δήθεν δεν είναι δική τους δουλειά να ασχολούνται με τα προβλήματα του λαού».
