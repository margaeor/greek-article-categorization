 Μέτρα για την καλύτερη αξιοποίηση των διαθεσίμων του αναζητεί το ελληνικό Δημόσιο. Το νέο χρηματοοικονομικό περιβάλλον, που δημιουργείται από την 1.1.2001 με την έλευση του ευρώ, σε συνάρτηση με τον εναρμονισμό των διαδικασιών λειτουργίας του ελληνικού Δημοσίου με αυτά που ισχύουν στις υπόλοιπες χώρες της Ε.Ε., έχουν δώσει το έναυσμα για αναζητήσεις, οι οποίες μπορεί να αυξήσουν τα κρατικά έσοδα, χωρίς φυσικά να επιβληθούν νέοι φόροι.
 Σύμφωνα με πληροφορίες, το υπουργείο Οικονομικών βρίσκεται σε συνεννόση με την 
Τράπεζα της Ελλάδος προκειμένου να διαπιστωθεί κατά πόσο είναι δυνατή η αποδέσμευση μέρους των διαθεσίμων του ελληνικού Δημοσίου, τα οποία σήμερα, υποχρεωτικώς, βρίσκονται τοποθετημένα στην Τράπεζα της Ελλάδος.
 Στόχος της αποδέσμευσης αυτής είναι η άσκηση μιας πιο αποτελεσματικής διαχείρισης και οι υψηλότερες αποδόσεις ενός τμήματος των κεφαλαίων αυτών. Βέβαια το γεγονός ότι το ύψος των διαθεσίμων είναι ευμετάβλητο και αυξομειώνεται ανάλογα με τις ταμειακές ανάγκες του Δημοσίου αποτελεί μειονέκτημα για την άσκηση μιας «ευέλικτης» πολιτικής.
 Παράλληλα, αδιευκρίνιστος παραμένει ακόμη ο τρόπος με τον οποίο θα επιλεγεί ο φορέας εκείνος που θα κάνει τη διαχείριση. 
 Πάντως μέχρι σήμερα τα διαθέσιμα του Δημοσίου τοποθετούνται σε ειδικό λογαριασμό, ο οποίος αποδίδει χαμηλό τόκο στο Δημόσιο. Συνεπώς, το πρόβλημα που απασχολεί του υπουργείο Οικονομικών είναι κατά πόσο, μετά την ένταξη της χώρας μας στη ζώνη του ευρώ, και την εκχώρηση της νομισματικής πολιτικής από την Τράπεζα της Ελλάδος στην Ευρωπαϊκή Κεντρική Τράπεζα, είναι δυνατή η αποδέσμευση μέρους των κεφαλαίων αυτών.
 Αλλωστε, ένας λόγος για τον οποίο τα διαθέσιμα τοποθετούνται αποκλειστικά στην 
Τράπεζα της Ελλάδος, χωρίς να υπάρχει η δυνατότητα συμπληρωματικών τοποθετήσεων, είναι η αποφυγή επηρεασμού των συνθηκών ρευστότητας που επικρατούν στην αγορά από μέρους του ιδίου του Δημοσίου.
 Με το υφιστάμενο πλαίσιο λειτουργίας το ελληνικό Δημόσιο δεν μπορεί σημέρα να επηρεάσει το πλαίσιο άσκησης της νομισματικής πολιτικής, καθώς παρεμβαίνει στην αγορά μόνο στις δημοπρασίες ομολόγων για την κάλυψη των δανειακών του αναγκών.
