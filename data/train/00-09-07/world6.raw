 Ο μετριοπαθής τόνος της ομιλίας του Αμερικανού προέδρου Μπιλ Κλίντον, ο οποίος
τάχθηκε μεταξύ άλλων υπέρ της διεθνούς συνεργασίας για την «πρόληψη των συγκρούσεων» και την αντιμετώπιση των μεγάλων προβλημάτων της ανθρωπότητας όπως η φτώχεια, το περιβάλλον και οι ασθένειες, δεν φαίνεται ότι θα αποτρέψει τη μετατροπή της «Διάσκεψης της Χιλιετίας» σε αντιαμερικανικό φόρουμ. Ενα πρώτο δείγμα αποτέλεσε η ομιλία του Ρώσου προέδρου Βλαντίμιρ Πούτιν, ο οποίος βάλλοντας ευθέως κατά του ηγεμονισμού των ΗΠΑ τόνισε ότι ο ΟΗΕ θα πρέπει να διασφαλίζει μια δίκαιη παγκόσμια τάξη.
 «Ο ΟΗΕ και όχι το ΝΑΤΟ θα πρέπει να είναι το φόρουμ επίλυσης των συγκρούσεων»,
τόνισε ο Πούτιν σε μια σαφή έμμεση αναφορά στην προσπάθεια της Ουάσιγκτον να χρησιμοποιεί την Ατλαντική Συμμαχία για την επιβολή στον κόσμο της Pax Americana. Στο ίδιο περίπου πνεύμα, ο Γάλλος πρόεδρος Ζακ Σιράκ ζήτησε τη δημιουργία «μιας νέας διεθνούς κοινωνίας πιο πολιτισμένης, πιο αλληλέγγυας, πιο δίκαιης, πιο εύρυθμης». Ο Σιράκ, που ζήτησε και αυτός την «ενίσχυση... του
ΟΗΕ», τόνισε ότι ο κόσμος που «εφευρίσκει νέους απόκληρους... έχει ανάγκη κανόνων, αρχών και κοινών φιλοδοξιών». 
 Για τον αποκλεισμό ή την περιθωριοποίηση χωρών μίλησε και ο Ιρανός πρόεδρος Μοχάμεντ Χαταμί, γι' αυτό πρότεινε από το βήμα της διάσκεψης όλα τα κράτη να αντιμετωπίζονται με ισότητα, σε μια εμφανή αντίθεση προς τον ηγεμονισμό των ΗΠΑ. Και έκανε έκκληση οι διεθνείς σχέσεις να βασίζονται περισσότερο στο διάλογο παρά στη χρήση βίας.
 Στο στόχαστρο του Πούτιν, κατά την ομιλία του στη διάσκεψη, βρέθηκαν και τα σχέδια της αμερικανικής ηγεσίας να καταστήσουν τις ΗΠΑ άτρωτες μέσω του νέου προγράμματος του πολέμου των άστρων. Παρ' όλο που ο Κλίντον μόλις την περασμένη εβδομάδα ανέβαλε τη λήψη απόφασης για την προώθηση του νέου πολέμου των άστρων, αφήνοντας το θέμα στο νέο Αμερικανό πρόεδρο, ο Πούτιν σε μια εμφανή προσπάθεια να πετύχει την εγκατάλειψή του τόνισε ότι το διάστημα δεν θα
πρέπει να στρατιωτικοποιηθεί. «Τα σχέδια στρατιωτικοποίησης του διαστήματος είναι ιδιαίτερα ανησυχητικά», είπε ο Ρώσος πρόεδρος και πρότεινε τη σύγκληση του χρόνου στη Μόσχα διάσκεψης κορυφής με θέμα την απαγόρευση της στρατιωτικοποίησης του διαστήματος.
 Το θέμα αυτό φαίνεται ότι κυριάρχησε στη συνάντηση που είχαν στο περιθώρειο της διάσκεψης ο Κλίντον και ο Πούτιν. Μάλιστα, ο αρχηγός του Λευκού Οίκου δήλωσε ότι ελπίζει πως η απόφασή του της περασμένης εβδομάδας για την εθνική πυραυλική άμυνα των ΗΠΑ «προσφέρει την ευκαιρία στον Πούτιν και τον επόμενο Αμερικανό πρόεδρο να βρουν κοινή θέση και ελπίζω ότι θα μπορέσουν». Aλλωστε, στην τελευταία του ομιλία στον ΟΗΕ, ο Κλίντον εγκατέλειψε το αλαζονικό ύφος που διακρίνει όλους τους Αμερικανούς ηγέτες τη μεταψυχροπολεμική περιόδο, μη εξαιρουμένου του ίδιου, και εμφανίστηκε με διεθνιστικό προσωπείο αντί της μονομανίας. Δεν παρέλειψε, μάλιστα, να παρουσιαστεί ως ένθερμος θιασώτης του ΟΗΕ, ζητώντας από τους συμπατριώτες του να συνεργάζονται με τους άλλους λαούς.
«Αυτοί στη χώρα μου και αλλού, που πιστεύουν ότι μπορούμε να κάνουμε χωρίς τον
ΟΗΕ ή να του επιβάλουμε τη θέλησή μας, διαβάζουν στραβά την ιστορία και παρεξηγούν το μέλλον». Η αυτοκριτική του όμως δεν φαίνεται να συγκίνησε το ακροατήριό του.
