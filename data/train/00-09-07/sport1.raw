 Το άσπρο - μαύρο επιχείρησε να κάνει ο υφυπουργός Αθλητισμού Γιώργος Φλωρίδης στο θέμα της συμμετοχής των ελληνικών ομάδων στο κουπόνι του Στοιχήματος.
 Προχθές, ο κ. Φλωρίδης ήταν σαφέστατος και με έγγραφη δήλωση του... επικήρυξε τον πρόεδρο της ΕΠΑΕ Βίκτωρα Μητρόπουλο υποσχόμενος στις ΠΑΕ ότι η απομάκρυνσή του θα είναι το διαβατήριο για να έχουν έσοδα (και) από το Στοίχημα. Η δήλωση του υφυπουργού καυτηριάστηκε από το σύνολο του Τύπου και γι' αυτό χθες ο κ. Φλωρίδης υποχρεώθηκε να αναδιπλωθεί. Από το πρωί έκανε διευκρινιστικές δηλώσεις σε ραδιοφωνικούς σταθμούς ότι παραποιήθηκε το νόημα όσων είπε, χωρίς να πείσει κανέναν...
 «Οι ελληνικές ομάδες δεν θα μπουν στο προκαθορισμένο Στοίχημα», είπε ο κ. Φλωρίδης, ο οποίος συμπλήρωσε: «Η υπόθεση αυτή έχει πολύ δρόμο μπροστά της. Το μήνυμα είναι σαφές προς αυτούς που οργανώνουν το επαγγελματικό πρωτάθλημα: Κάντε καθαρό και τίμιο ποδόσφαιρο, για να πειστούμε όλοι ότι το πρωτάθλημα αξίζει τον κόπο να το παρακολουθούμε. Τότε η Πολιτεία θα είναι στη διάθεση των παραγόντων να συζητήσει την οποιαδήποτε οικονομική ενίσχυση και μέσα από το Στοίχημα. Το πρωτάθλημα πάντως δεν θα γίνει αξιόπιστο με την απομάκρυνση ενός ή δύο ανθρώπων».
 Σχολιάζοντας (στον Σκάι) το γεγονός ότι ο Σωκράτης Κόκκαλης είναι και «λεσχιάρχης» και διαγωνιζόμενος (Ολυμπιακός) στο Στοίχημα, ο κ. Φλωρίδης απέφυγε να πάρει ξεκάθαρη θέση: «Ολες αυτές οι αιτιάσεις μπορούν να προβληθούν σε μία συζήτηση που αφορά την αξιοπιστία του κράτους και των διοργανώσεων. Η υπόθεση τώρα ξεκινάει. Απαιτείται αξιοπιστία των πάντων και η δική μας. Το σύστημα γενικά πρέπει να γίνει αξιόπιστο. Ενδιαφέρομαι για το πώς το κράτος συμπεριφέρεται απέναντι σε αυτά τα φαινόμενα».
 Το θέμα της μοιρασιάς της πίτας του Στοιχήματος απασχόλησε και τον υφυπουργό Τύπου Τηλέμαχο Χυτήρη. «Οταν γίνει κοινή πεποίθηση ότι το πρωτάθλημα είναι αξιόπιστο, τότε μπορεί να γίνουν και οποιεσδήποτε άλλες συζητήσεις», επισήμανε ο εκπρόσωπος της κυβέρνησης, ενώ ο Συνασπισμός με ανακοίνωσή του επιρρίπτει στην κυβέρνηση την ευθύνη «για την απαράδεκτη κατάσταση που επικρατεί στο επαγγελματικό ποδόσφαιρο».
 Ο Βίκτωρας Μητρόπουλος ενημέρωσε με υπόμνημα όλους τους βουλευτές των κομμάτων για την υπόθεσή του. Στο υπόμνημα ο πρόεδρος της ΕΠΑΕ χαρακτηρίζει την τροπολογία «αντισυνταγματική» και «φωτογραφική» και καλεί τους βουλευτές να σταθούν στο ύψος των περιστάσεων, να αντισταθούν (!) και να αποδείξουν εμπράκτως το δημοκρατικό τους φρόνιμα.
 Στο υπόμνημα ο κ. Μητρόπουλος έχει συμπεριλάβει δύο γνωμοδοτήσεις καθηγητών του Πανεπιστημίου Αθηνών (κ. Καρράς και Σπυρόπουλος), στις οποίες αναφέρεται ότι δεν μπορεί να εκπέσει από το αξίωμα του μέχρι να τελεσιδικήσει η υπόθεσή του.
 Η τροπολογία Φλωρίδη για την απομάκρυνση του κ. Μητρόπουλου από την προεδρία της ΕΠΑΕ έχει προγραμματιστεί να συζητηθεί σήμερα στη Βουλή. Ο τέως υφυπουργός Αθλητισμού Γιώργος Λιάνης υπεραμύνθηκε της τροπολογίας, αλλά υποστήριξε ότι θα ζητήσει από τον κ. Φλωρίδη να ψηφιστεί από την ολομέλεια της Βουλής.
