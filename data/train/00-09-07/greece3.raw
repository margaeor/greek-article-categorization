Αλλάζει όψη το κέντρο της Αθήνας για μια μέρα. Η 22α Σεπτεμβρίου, Ευρωπαϊκή Ημέρα Χωρίς Αυτοκίνητο, γίνεται η αφορμή για να βιώσουν οι κάτοικοι της πρωτεύουσας μια διαφορετική πραγματικότητα.
 Οποιος λοιπόν αποφασίσει τη μέρα εκείνη να επισκεφτεί το κέτρο της πόλης, θα έχει τρεις επιλογές: μέσα μαζικής μεταφοράς, ποδήλατο, πεζοπορία.
 Αλλά πέρα από την πρωτόγνωρη εικόνα που θα αντικρίσουν οι Αθηναίοι θα έχουν και έναν ακόμη λόγο να βρεθούν εκεί. Πλήθος καλλιτεχνικών, και όχι μόνο, εκδηλώσεων έχει προγραμματίσει ο δήμος για τη μέρα αυτή. Μουσικά σύνολα, ομάδες χορού, θέατρο δρόμου, έκθεση φωτογραφίας θα λάβουν χώρα σε κεντρικούς δρόμους. Και για τους... παιχνιδιάρηδες, κυνήγι κρυμμένου θησαυρού με πολλά δώρα.
 «Οσοι πιστοί προσέλθετε... με ποδήλατο», προτρέπει τους Αθηναίους ο δήμος, και
για εκείνους που δεν διαθέτουν, υπάρχει πρόβλεψη. Δωρεάν ποδήλατα για όλους, τα οποία θα προμηθεύονται από την πλατεία Δημαρχείου, αρκεί να έχουν μαζί την αστυνομική τους ταυτότητα.
 Και για τους λάτρεις της μουσικής υπάρχει πλούσιο συναυλιακό πρόγραμμα με τη συμμετοχή του Μιλτιάδη Πασχαλίδη, του Διονύση Σαββόπουλου, του Λαυρέντη Μαχαιρίτσα και του Διονύση Τσακνή, καθώς και με την παρουσία της Συμφωνικής Ορχήστρας του Δήμου Αθηναίων.
 Κλειστό για Ι.Χ. αυτοκίνητα και δίκυκλα θα είναι το Εμπορικό Τρίγωνο, του Ψυρρή και η Πλάκα. Δηλαδή, θα κλείσουν οι Ευριπίδου, Σοφοκλέους, Κολοκοτρώνη, Μητροπόλεως και όλοι οι άλλοι μικρότεροι δρόμοι που βρίσκονται ανάμεσα στην Πειραιώς, τη Σταδίου, την Αμαλίας, και στις Διονυσίου Αρεοπαγίτου και Αποστόλου Παύλου, με εξαίρεση την Αθηνάς και την Ερμού, από το ύψος της συμβολής της με την πρώτη και μέχρι την Πειραιώς.
 Για δοκιμαστικό σχέδιο έκανε λόγο στη χθεσινή συνέντευξη Τύπου ο δήμαρχος Αθηναίων Δημήτρης Αβραμόπουλος. «Για την Ημέρα Χωρίς Αυτοκίνητο, σε συνεργασία
με το ΥΠΕΧΩΔΕ και τον ΟΑΣΑ, έχουμε προγαμματίσει ήδη η δεξιά λωρίδα των ακτινικών αρτηριών που συνδέουν το κέντρο με τα προάστια να δοθεί αποκλειστικά
στη δημόσια συγκοινωνία. Θα δοκιμαστεί έτσι για μια ημέρα ένα σχέδιο, που χωρίς καθυστέρηση θα πρέπει τελικά να τύχει εφαρμογής στην Αθήνα».
