«Ενιψε τας χείρας του» σαν σύγχρονος Πόντιος Πιλάτος, ο πρόεδρος του Παναθηναϊκού Αγγελος Φιλιππίδης, αποφεύγοντας προσεκτικά να πάρει ξεκάθαρη θέση στην κόντρα πολιτείας-ΕΠΑΕ, ή καλύτερα Γ. Φλωρίδη-Β. Μητρόπουλου. Το πνεύμα της τοποθέτησής του, κατά τη διάρκεια συνέντευξης Τύπου χθες στην Παιανία, στο επίμαχο ζήτημα των τελευταίων ημερών, ήταν «ναι, μεν, αλλά». Ενα παράδειγμα: 
 «Πετυχημένος ο Βίκτωρ Μητρόπουλος, δεν κατάφερε όμως να λύσει λιμνάζοντα θέματα. Δεν θα απαντήσω στο αν η παραμονή του στην προεδρία της ΕΠΑΕ βοηθήσει, δεν κατάφερε πάντως να πείσει τους φιλάθλους ότι το πρωτάθλημα είναι αξιόπιστο».
 Οι αναφορές στη χαμένη αξιοπιστία του ελληνικού ποδοσφαίρου (που «αποτελεί το βασικό στόχο της ομάδας, είναι ο φάρος της», όπως χαρακτηριστικά τόνισε) ήταν συχνές, ενώ σε άλλο σημείο ο κ. Φιλιππίδης παρουσιάστηκε συναινετικός: 
 «Εχουν προσφέρει και οι δύο. Ο κ. Φλωρίδης ήρθε με τις καλύτερες προθέσεις για να εξαλείψει το καρκίνωμα της αναξιοπιστίας. Tο ιδανικό βέβαια θα ήταν να ένωναν οι δύο άνδρες τις δυνάμεις τους για να βρεθεί η χρυσή τομή».
 Θα προσέξατε, ασφαλώς, πως για τον κ. Μητρόπουλο τόνισε τα «θετικά του» πριν του ασκήσει κριτική επειδή δεν έλυσε χρόνια προβλήματα και δεν έπεισε τον κόσμο ότι το πρωτάθλημα είναι πλέον αξιόπιστο. Αντιθέτως, για τον κ. Φλωρίδη είπε μόνο καλά λόγια, αν αυτό σας λέει κάτι...
