 Ηταν στραβό το κλήμα, το έφαγαν οι Γιουγκοσλάβοι αεροελεγκτές, έρχεται και η ιδιωτικοποίηση να το... αποστραβώσει. Ο υπουργός Μεταφορών Χρίστος Βερελής κάλεσε χθες σε σύσκεψη τις διοικήσεις της Ο.Α. και όλων των θυγατρικών της, προκειμένου να τις ενημερώσει για το σχέδιο ανάληψης των χρεών της εταιρείας από το Δημόσιο, ώστε να πωληθεί «καθαρή» από τις υποχρεώσεις της.
 Ο κ. Βερελής ζήτησε από τα στελέχη να ενημερώσουν τους εργαζομένους για την κρισιμότητα της κατάστασης και ότι υπάρχει ο φόβος να μη βρεθούν χρήματα για να πληρωθούν οι μισθοί στους ερχόμενους μήνες. Αφησε όμως και περιθώριο αισιοδοξίας, λέγοντας πως το σχέδιο του λογιστικού διαχωρισμού θα ανοίξει την όρεξη των υποψηφίων αγοραστών.
 Παρά το γεγονός ότι ο υπουργός Εθνικής Οικονομίας Γιάννος Παπαντωνίου δήλωσε σε συνέντευξή του («Ημερησία») ότι δεν υπάρχει απόφαση για το σπάσιμο στα δύο της «Ολυμπιακής», ο κ. Βερελής είπε ότι έχει ήδη στείλει σχετική επιστολή στην
Ευρωπαϊκή Ενωση και ότι θα συναντηθεί στο τέλος Σεπτεμβρίου με την αρμόδια κοινοτική επίτροπο Λογιόλα ντε Παλάθιο.
 Ο υπουργός Μεταφορών είπε ότι προχωρά με γοργούς ρυθμούς η επεξεργασία του σχεδίου, βάσει του οποίου οι υποχρεώσεις της Ο.Α. θα φορτωθούν σε μία νέα εταιρεία, ώστε το «καθαρό» μέρος να πωληθεί σε επενδυτές. Δήλωσε ότι ο σύμβουλος ιδιωτικοποίησης (Φερστ Μπόστον) είναι τώρα αισιόδοξος πως θα εμφανιστούν οι ενδιαφερόμενοι επενδυτές.
 Οι λεπτομέρειες του σχεδίου θα έχουν διαμορφωθεί μέσα στο Σεπτέμβριο, όπως ανακοίνωσε ο κ. Βερελής, ώστε να γίνουν οι περαιτέρω ενέργειες τους ερχόμενους
μήνες. Υπενθυμίζεται ότι έχουν εκφραστεί σοβαρές αμφιβολίες για την εφικτότητα
του σχεδίου από νομικούς κύκλους, οι οποίες ενισχύονται με δεδομένο ότι η Ευρωπαϊκή Ενωση αντιδρά σε κάθε προσπάθεια κρατικής ενίσχυσης της «Ολυμπιακής». Οι υποχρεώσεις της Ο.Α. υπολογίζεται ότι ξεπερνούν τα 300 δισεκατομμύρια δραχμές, εφόσον συνυπολογιστούν τα συσσωρευμένα ελλείμματα και τα χρέη προς εργολάβους και προμηθευτές. Το σημαντικότερο είναι, όμως, ότι ένα
τέτοιο σχέδιο απαιτεί χρονοβόρες διαδικασίες και προκύπτει έτσι ο κίνδυνος της
πλήρους διοικητικής αδράνειας στο διάστημα που θα μεσολαβήσει ώσπου να αναλάβει ο νέος ιδιοκτήτης. Αδράνεια από την οποία η Ο.Α. ήδη νοσεί, εάν ληφθεί υπόψη και το περιστατικό με την πτήση του πρωθυπουργού...
 Ενα ατέλειωτο «γαϊτανάκι ευθυνών» ξετυλίχθηκε χθες γύρω από το ποιος έφταιξε και το αεροσκάφος που μετέφερε τον πρωθυπουργό στη Νέα Υόρκη υποχρεώθηκε να κάνει μεταβολή προκειμένου να μην περάσει πάνω από τη Γιουγκοσλαβία.
 Με τις δηλώσεις τους όμως ο υπουργός Εξωτερικών Γ. Παπανδρέου και ο κυβερνητικός εκπρόσωπος Τηλ. Χυτήρης δεν θέλησαν να αφήσουν κανένα περιθώριο ερμηνείας ρίχνοντας όλες τις ευθύνες στην Ολυμπιακή Αεροπορία. «Η διαφορά με το Βελιγράδι ήταν αποτέλεσμα των χειρισμών της "Ολυμπιακής" και μόνο, δυστυχώς», είπε ο κ. Παπανδρέου επιμένοντας ότι το υπουργείο Εξωτερικών δεν είχε καμία ανάμιξη στην πτήση του πρωθυπουργού προς τη Νέα Υόρκη. Από την πλευρά του ο κ. Χυτήρης επικαλέστηκε την προχθεσινή ανακοίνωση της διοίκησης της Ο.Α. και είπε ότι η ευθύνη είναι υπηρεσιακή της «Ολυμπιακής». Συμπλήρωσε επίσης ότι ο πρόεδρος και διευθύνων σύμβουλος της Ο.Α. Διονύσης Καλόφωνος υπέβαλε την παραίτησή του στον υπουργό κ. Βερελή, η οποία δεν έγινε αποδεκτή. 
 Υπενθυμίζεται ότι οι αεροελεγκτές του Βελιγραδίου αρνήθηκαν να επιτρέψουν στο αεροσκάφος που μετέφερε τον πρωθυπουργό προχθές στη Νέα Υόρκη να περάσει πάνω από τη Γιουγκοσλαβία επειδή δεν ήταν εφοδιασμένο με τον ειδικό διπλωματικό κωδικό των πτήσεων που μεταφέρουν κρατικούς αξιωματούχους. Οι Γιουγκοσλάβοι είχαν ενημερωθεί ότι στην πτήση που ήταν τακτική (μετέφερε άλλους 295 επιβάτες) θα επέβαινε ο πρωθυπουργός και ζήτησαν από την ελληνική Υπηρεσία Πολιτικής Αεροπορίας τον ειδικό κωδικό. Οπως ανέφερε στην ανακοίνωσή του ο κ. Καλόφωνος, υπήρξε αμέλεια και οι αρμόδιοι υπάλληλοι δεν διεκπεραίωσαν το αίτημα των Γιουγκοσκλάβων.
 Για τον παραπάνω λόγο ο κ. Καλόφωνος ανακοίνωσε ότι παραπέμπει τέσσερις υπαλλήλους της «Ολυμπιακής» με το ερώτημα της απόλυσης και ότι θα γίνουν σημαντικές αναδιαρθρώσεις στην αρμόδια γενική διεύθυνση. Τα πειθαρχικά μέτρα προκάλεσαν χθες τη διαμαρτυρία της Ομοσπονδίας εργαζομένων που χαρακτήρισε τον
κ. Καλόφωνο «εγκάθετο» επειδή δεν προστάτευσε τα συμφέροντα της εταιρείας. Ο πρόεδρος της ΟΣΠΑ Μ. Πατέστος δήλωσε ότι ευθύνη υπάρχει και στην πλευρά της ΥΠΑ και ότι βάσει των διαδικασιών του Γιουροκοντρόλ δεν ήταν απαραίτητος ο ειδικός κωδικός. Υποστηρίχθηκε επίσης ότι η ΥΠΑ θα έπρεπε εκτός της Ο.Α. να ενημερώσει για το αίτημα των Γιουγκοσλάβων και τους Ελληνες αεροελεγκτές πράγμα το οποίο δεν έγινε. Υπό παραίτηση με αφορμή το παραπάνω συμβάν τελεί και ο γενικός διευθυντής Πτητικής Εκμετάλλευσης Μιλτιάδης Τσαγκαράκης -ωστόσο έως χθες δεν είχε επισήμως ανακοινωθεί εάν η παραίτηση είχε γίνει δεκτή. 
