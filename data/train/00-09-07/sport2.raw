 Ο υφυπουργός Αθλητισμού Γιώργος Φλωρίδης έχει στα σκαριά και άλλες εκπλήξεις στους παράγοντες του ποδοσφαίρου. Σύμφωνα με πληροφορίες, ο κ. Φλωρίδης έχει ξεκινήσει σειρά (μυστικών) επαφών με εκπροσώπους των «μεγάλων» ΠΑΕ και τους έχει ενημερώσει ότι σκοπεύει να παρέμβει και στον τρόπο διοίκησης του επαγγελματικού ποδοσφαίρου. Απαραίτητη προϋπόθεση για να υλοποιηθούν πάντως όσα σχεδιάζει είναι να αποτελέσει παρελθόν από την προεδρική καρέκλα της ΕΠΑΕ ο Βίκτωρας Μητρόπουλος...
 Ο υφυπουργός Αθλητισμού έχει προτείνει στις κορυφαίες ΠΑΕ να αναλαμβάνουν εναλλάξ την προεδρία της διοργανώτριας αρχής. Ο πρόεδρος θα ασκεί τα καθήκοντά του για ένα χρόνο και θα είναι τεχνοκράτης. Ο πρόεδρος της ΕΠΑΕ θα προέρχεται από τον Ολυμπιακό, τον Παναθηναϊκό, την ΑΕΚ, τον ΠΑΟΚ και ενδεχομένως άλλη μία ομάδα.
 Οι αλλαγές Φλωρίδη δεν σταματούν εκεί. Με απόφαση της γενικής συνέλευσης της ΕΠΑΕ, από το καλοκαίρι του 2001 το επαγγελματικό πρωτάθλημα θα διοικείται από την ολομέλεια των προέδρων της «εθνικής κατηγορίας». Το συγκεκριμένο μοντέλο διοίκησης δεν βρίσκει σύμφωνο τον υφυπουργό Αθλητισμού, ο οποίος θα επιδιώξει να διοικείται από ολιγομελές συμβούλιο η ΕΠΑΕ. 
 Προς το παρόν με τα σχέδια Φλωρίδη έχει συμφωνήσει (ποιος άλλος;) ο ΠΑΟΚ και, όπως διέρρευσε, θα προτείνει για τη θέση του προέδρου τον Κώστα Τσαρούχα.
 Οι υπόλοιπες ΠΑΕ κρατούν στάση αναμονής, καθώς δεν θέλουν να ανοίξουν τα χαρτιά τους πριν ξεκαθαριστεί το θέμα του προέδρου. Εάν ο κ. Μητρόπουλος παραμείνει στη θέση, τα σχέδια του υφυπουργού θα μείνουν απλές σκέψεις. 
 Σε δηλώσεις του ο Γιώργος Φλωρίδης δεν έκρυψε ότι θα γίνουν και άλλες αλλαγές στο ποδόσφαιρο, χωρίς όμως να αναφερθεί σε λεπτομέρειες.
 «Μετά την επιστροφή μου από το Σίδνεϊ θα γίνουν και άλλες θεσμικές παρεμβάσεις, όπως για παράδειγμα στην πολυϊδιοκτησία και τη διαιτησία», τόνισε ο υφυπουργός. Και κατέληξε: «Δεν θα σταματήσουμε μόνο στην τροπολογία που καταθέσαμε στη Βουλή. Τώρα ξεκινάμε και δεν πρόκειται να ταυτιστούμε με την κατάντια που υπάρχει».
