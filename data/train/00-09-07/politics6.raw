Την πρότασή της περί συγκεκριμένης θητείας του προέδρου του κόμματος, υπερασπίστηκε και χθες η Ντόρα Μπακογιάννη επισημαίνοντας μάλιστα χαρακτηριστικά ότι δεν υπάρχει δημοκρατικό κόμμα στην Ευρώπη του οποίου ο πρόεδρος να μην έχει θητεία.
 Η ηγεσία της Ρηγίλλης, πάντως, δεν δείχνει πρόθυμη να απαντήσει, σ' αυτή τη συγκεκριμένη χρονική περίοδο, στην κ. Μπακογιάννη και αφήνει να διαρρεύσει μέσω συνεργατών της ότι τα εσωκομματικά ζητήματα όπως αυτό θα αντιμετωπιστούν στο επικείμενο συνέδριο.
 Η κ. Μπακογιάννη σε νέες δηλώσεις της (στο ραδιόφωνο του «Αντέννα») είπε πως η
πρότασή της βασίζεται στις αρχές των χριστιανοδημοκρατικών κομμάτων, οι οποίες
προβλέπουν διετή θητεία, και πρόσθεσε ότι η θητεία είναι άρρηκτα δεμένη με την
ίδια την εκλογική διαδικασία. «Ολοι μας έχουμε θητεία· και οι βουλευτές έχουμε
θητεία 4 χρόνια και ο πρωθυπουργός και όλοι μας έχουμε θητεία και αναβαπτιζόμαστε στη λαϊκή βούληση», είπε χαρακτηριστικά. Εντούτοις η τομεάρχης
της Ν.Δ. είπε ότι δεν υπάρχει θέμα ηγεσίας.
 Από την πλευρά της Ρηγίλλης εκτιμούν πως η κ. Μπακογιάννη ναι μεν δεν θέτει σ'
αυτή τη φάση θέμα ηγεσίας, εντούτοις οι κινήσεις της στοχεύουν να καταγραφεί η
κ. Μπακογιάννη ως η εναλλακτική ηγετική πρόταση και να εγγράψει υποθήκες για το μέλλον.
 Προς το παρόν, πάντως, ο Κ. Καραμανλής ετοιμάζεται για την επίσκεψή του στη Θεσσαλονίκη. Χθες, πραγματοποιήθηκε σύσκεψη υπό την προεδρία του και με τη συμμετοχή των βουλευτών της Ν.Δ. που εκλέγονται στη συμπρωτεύουσα.
