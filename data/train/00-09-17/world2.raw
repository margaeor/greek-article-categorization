«Κ.Ε.» παρουσιάζει σήμερα μία συνέντευξη που παραχώρησε στην εφημερίδα μας ο Βόισλαβ Κουστόνιτσα, λίγο πριν αποφασίσει να κατέβει στις επικείμενες εκλογές ως υποψήφιος της αντιπολίτευσης.
Ο Β. Κουστόνιτσα ήταν ένας ευυπόληπτος νομικός και πρόεδρος ενός μικρού κόμματος της αντιπολίτευσης. Ηταν ωστόσο η μοναδική, προσωπικότητα, της αντιπολίτευσης, γενικής αποδοχής και κύρους.
Ο Β. Κουστόνιτσα που δεν δεσμευόταν τότε από τη σημερινή του θέση, μπορούσε να μιλάει και να αναπτύσσει ελεύθερα και χωρίς περιορισμούς τις απόψεις του.
Συνηθίζει να μιλάει σε χαμηλούς τόνους, χωρίς ποτέ να υβρίζει τους αντιπάλους του. 
Από την αρχή της συνέντευξης, ωστόσο, ξεκαθαρίζει ότι κατ' εκείνον ο Μιλόσεβιτς «δεν ανήκει στους ηγέτες που είναι δημοκρατικά προσανατολισμένοι»: «Αποδέχθηκε τη δημοκρατία περισσότερο ως κάτι τυπικό και όχι ως κάτι ουσιαστικό, προσπαθώντας ταυτόχρονα να την υπονομεύσει» υποστηρίζει. 
Του ασκεί επίσης κριτική για αδυναμία αντίληψης της σύγχρονης πραγματικότητας: 
«Ενα από τα μεγαλύτερα λάθη του είναι ότι μετά την πτώση του κομμουνισμού δεν μπόρεσε να δει ότι χάθηκε ο διπολικός χαρακτήρας που υπήρχε και ότι οι ΗΠΑ απέκτησαν ένα νέο ηγεμονικό χαρακτήρα, μπροστά στον οποίο έπρεπε να κάνουν πίσω, όχι μόνο η Ευρωπαϊκή Ενωση, αλλά και η Ρωσία και η Κίνα, κάτι που επισφραγίσθηκε με το βομβαρδισμό της Γιουγκοσλαβίας».
«Αυτό δεν σημαίνει ότι δικαιολογώ τον ηγεμονικό ρόλο των ΗΠΑ και τη νέα τάξη πραγμάτων, αλλά είναι φανερό ότι πρέπει κι εμείς να προσαρμοστούμε σε αυτή την κατάσταση, τη στιγμή μάλιστα που είμαστε μια μικρή χώρα».
Για το οικονομικό αδιέξοδο στο οποίο βρίσκεται η χώρα του εκτιμά ότι δεν μπορεί να υπάρξει διέξοδος εάν δεν προηγηθούν πολιτικές λύσεις και δεν αλλάξει η πολιτική ηγεσία της χώρας, γιατί «μόνο τότε θα μπορέσουν να αποκατασταθούν οι σχέσεις μας με τους διεθνείς χρηματοδοτικούς μηχανισμούς».
«Λέγοντας πολιτικές λύσεις, εννοώ τον επαναπροσδιορισμό του γιουγκοσλαβικού κρατικού status, τον εκδημοκρατισμό και τη ρύθμιση των σχέσεων με το Μαυροβούνιο και το Κοσσυφοπέδιο, όπου σήμερα έχουμε μόνο τυπική κυριαρχία. Πρέπει επίσης να δοθεί λύση στο πρόβλημα του status της Βοϊβοντίνας, το οποίο είναι κατασκευασμένο από το ΝΑΤΟ και αποτελεί μέρος του γενικότερου σχεδίου για το διαμελισμό της Σερβίας».
Δηλώνει ότι η έξοδος από την κρίση δεν θα είναι εύκολη υπόθεση, καθώς:
«H Σερβία βρίσκεται υπό το ηγεμονικό καθεστώς του Μιλόσεβιτς. Mέρος της αντιπολίτευσης έχει κάνει λάθη και κάποιοι έχουν εξαγοραστεί και η χώρα συνεχίζει να βιώνει τις συνέπειες του αποκλεισμού». 
«Είμαστε σε μία φυλακή με δύο πόρτες, όπου το ένα κλειδί κρατάει ο Μιλόσεβιτς και το άλλο η Ουάσιγκτον και ζητείται από τους φυλακισμένους να ανορθώσουν τα της φυλακής. Ταυτοχρόνως οι πιέσεις αυξάνονται, με το πρόσχημα ότι είναι εναντίον του Μιλόσεβιτς. Ακόμα όμως και εκείνες που αντικειμενικά απευθύνονται στον ίδιο, όπως η παραπομπή του στο δικαστήριο της Χάγης (δικαστήριο που θα ήθελα να πω ότι η θεμελίωσή του δεν έχει καμία νομική υπόσταση), στην ουσία λειτουργούν εναντίον του λαού και της αντιπολίτευσης. Αυτά είναι καταστροφικά λάθη της αμερικανικής πολιτικής».
Για το Κοσσυφοπέδιο ξεκαθαρίζει ότι το πρόβλημα υπήρχε και πριν από τον Μιλόσεβιτς και «είναι δύσκολο εκ φύσεως». Του προσάπτει ωστόσο την κατηγορία ότι στα δέκα χρόνια της εξουσίας του δεν προσπάθησε να δώσει λύσεις. 
Κι εδώ διαφοροποιείται από μέρος της αντιπολίτευσης : «Eπρεπε να πείσει τους Αλβανούς να συμμετάσχουν στο πολιτικό γίγνεσθαι της χώρας, όπως οι άλλες μειονότητες. Αντί αυτού όμως, ο Μιλόσεβιτς τους επέτρεψεΣ να δημιουργήσουν παράλληλο κράτος, κοινοβούλιο, πανεπιστήμιο και τέλος και στρατό. Το Ραμπουγέ του '98 και του '99 θα μπορούσε να αποφευχθεί εάν ο Μιλόσεβιτς είχε πάρει εγκαίρως τα κατάλληλα μέτρα. Για τη μετέπειτα εξέλιξη όμως, τη μεγαλύτερη ευθύνη τη φέρει η διεθνής κοινότητα. Οσο μεγαλύτερη είναι η δύναμη του ΝΑΤΟ από εκείνη του Μιλόσεβιτς τόσο μεγαλύτερη είναι και η ευθύνη του. Το Ραμπουγέ δεν μπορούσε να υπογραφεί σε καμία περίπτωση».
Και προσθέτει: «Ξέρω ότι με αυτή την άποψή μου δεν συμφωνούν όλοι στην αντιπολίτευση» και συνεχίζει. 
«Το Κοσσυφοπέδιο έχει υποστεί κάθαρση σε βάρος των Σέρβων . Οι Σέρβοι πρέπει να επιστρέψουν στο Κοσσυφοπέδιο, το θεωρώ όμως δύσκολο γιατί δεν υπάρχει πολιτική βούληση για την επιστροφή τους όπως υπήρχε για την επιστροφή των Αλβανών».
Το κόμμα του, και ο ίδιος ως αρχηγός του, δεν συμμετείχε ποτέ στις συναντήσεις της Μ. Ολμπράιτ με την αντιπολίτευση. Στην ερώτηση για το πώς σχολιάζει τις κινήσεις αυτές καθώς και τους ένθερμους χαιρετισμούς της με τον Ζ. Τζίντζιτς, και το διάσημο χειροφίλημα του Β. Ντράσκοβιτς, διαχωρίζει τη θέση του καθώς δηλώνει ότι διαφωνεί και απαντά: «Οι σχέσεις πρέπει να δημιουργούνται σε επίπεδο κρατών και όχι μεταξύ κομμάτων ή προσώπων. Οσο για τους εγκάρδιους χαιρετισμούς, για μένα έχουν λιγότερη σημασία, αλλά στην πολιτική και οι εικόνες πολλές φορές έχουν μεγαλύτερη βαρύτητα από τα λόγια».
Στην ερώτηση για το εάν θα μπορούσε να ηγηθεί της αντιπολίτευσης (σ.σ.: δεν του είχε ακόμα προταθεί κάτι τέτοιο) στις εκλογές, ο B. Kουτσόνιτσα σχολίασε:
«Το σημαντικό είναι να κερδίσουμε τις εκλογές. Ως καθηγητής του συνταγματικού δικαίου θα επιθυμούσα να αφιερωθώ στην αναθεώρηση του συντάγματος και τη ρύθμιση των σχέσεων με το Μαυροβούνιο. Το σημαντικότερο για μένα είναι να ζήσω τον εκδημοκρατισμό και τη διεθνή αναγνώριση της Σερβίας και του Μαυροβουνίου. Είναι λυπηρό να έχουμε ένα κράτος χωρίς προσδιορισμένα σύνορα και διεθνή αναγνώριση».
