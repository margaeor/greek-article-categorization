Πότε πραγματοποιήθηκε η πρώτη ανθρώπινη συνουσία, η πρώτη ανθρώπινη συνεύρεση που ήταν όντως λάγνα, τρυφερή κι ερωτική; 
Οταν ο πρόγονός μας, ο πιθηκάνθρωπος, στάθηκε στα δυό του πόδια και τα ειδικά κέντρα ηδονής, που βρίσκονταν στο πίσω μέρος του κρανίου του, απελευθερώθηκαν από τη δύναμη της βαρύτητας. 
Συνήθως τα θυμόμαστε αυτά, αλλά έχουν περάσει εκατομμύρια χρόνια από τότε. Κι αν κάποιος φιλοδοξούσε να διηγηθεί ολόκληρη την ιστορία του σεξ, το υλικό που θα συγκέντρωνε θ' απλωνόταν σε δεκάδες τόμους. Δύο γυναίκες, πάντως, κατάφεραν να τη συνοψίσουν σε λιγότερες σελίδες. 
 Στην εντυπωσιακά τεκμηριωμένη «Ιστορία των σεξουαλικών ηθών» της Ρέι Τάναχιλ (μετ. Μιράντα Παπαδοπούλου, εκδ. Τραυλός) βρίσκει κανείς το απόσταγμα μιας πολύχρονης έρευνας όπου παρατίθενται και οι πιο παράξενες θεωρίες. Η σκοτσέζα ιστορικός ξετυλίγει το πανόραμα των σεξουαλικών συμπεριφορών, από τον προϊστορικό κόσμο ως τις μέρες μας, ιδωμένων μέσα από την εξέλιξη της κοινωνικής σχέσης των δύο φύλων.
 Η γαλλίδα γιατρός και δημοσιογράφος, Μπεατρίς Μπαντμάν, καλύπτει το θέμα της πιο ανάλαφρα, πιο επιφανειακά. Η δική της «Σύντομη ιστορία του σεξ» (μετ. Χριστίνα Παρίση, εκδ. Καστανιώτη), εν τούτοις, είναι ένα διασκεδαστικό ταξίδι στο -ποτισμένο με υποκρισία- πήγαιν' έλα της ανθρωπότητας, ανάμεσα στη σιδερένια πυγμή, που πνίγει κάθε ίχνος σεξουαλικής επιθυμίας, και στην καλοπροαίρετη αλλά παροδική επιείκια. 
Η Τάναχιλ μας προειδοποιεί ευθύς εξ' αρχής: πριν από το 3000 π.Χ, την αρχή δηλαδή της γραπτής ιστορίας, ελάχιστα στοιχεία υπάρχουν. Πιθανότατα, οι άνθρωποι, σε πολύ απώτερες εποχές, ήταν σεξουαλικά αχαλιναγώγητοι. Οταν, όμως, η ζωή στα σπήλαια έγινε κοινός τόπος, πριν από 250.000 χρόνια, άρχισαν ν' αναπτύσσονται στενότεροι «οικογενειακοί» δεσμοί. 
Πριν από τη νεολιθική επανάσταση, άντρας και γυναίκα είχαν, λίγο πολύ, την ίδια κοινωνική θέση. Από τη στιγμή, όμως, που μόνο το μυαλό του άντρα στράφηκε προς την τεχνολογική πρόοδο, η αυτοπεποίθησή του διογκώθηκε, ώστε δεν υπήρχε αμφιβολία: το αφεντικό ήταν εκείνος... 
Γρήγορα, η αντίληψη αυτή ενσωματώθηκε στους νόμους και τα ήθη των πρώτων πολιτισμών, εκείνων της Μ. Ανατολής. Η γυναίκα αποτελούσε ένα είδος κινητής περιουσίας γιά όλα τ' αντρικά μέλη της οικογένειάς της. Πολιτικές σκοπιμότητες, ωστόσο, και θρησκευτικές δοξασίες άφηναν πολλά περιθώρια για ...παραθυράκια.
Κι έτσι, οι μορφωμένες εταίρες της αρχαίας Ελλάδας ήταν ακόμα σε θέση να επιτύχουν θρίαμβο σε βάρος των παιδεραστών, «ενώ στη Ρώμη» γράφει η Τάναχιλ, «επιφανειακά αξιοσέβαστες δέσποινες άδραχναν μια μορφή ελευθερίας που συνετέλεσε στην καταστροφή της αυτοκρατορίας». 
Στο τέλος, επικράτησε ο εβραϊκός μονοθεϊστικός πολιτισμός κι όταν η χριστιανική Εκκλησία ανέλαβε τα ηνία του δυτικού κόσμου, οι σεξουαλικές σχέσεις απολιθώθηκαν. 
Ποια ήταν όμως, ως τότε, η ανθρώπινη σεξουαλική συμπεριφορά; 
«Αν οι αρχαίοι Αιγύπτιοι δεν είχαν αιμομικτικές αναστολές», σύμφωνα με την Μπεατρίς Μπαντμάν, η Παλαιά Διαθήκη φαίνεται πιο συγκρατημένη, χωρίς και να καταδικάζει το σεξ: Καλεί, κατ' επανάληψιν, τα δύο φύλα να ενωθούν εις σάρκαν μίαν, για να πολλαπλασιαστούν, κι αποφεύγει ν' απορρίψει ρητά την παράνομη συμβίωση ή την πολυγαμία. Από εκείνη την εποχή χρονολογούνται και οι πρώτες μέθοδοι αντισύλληψης. Απόδειξη, η τακτική που ακολουθούσε ο Αυνάν, αρνούμενος να τηρήσει το εβραϊκό έθιμο και να γονιμοποιήσει τη χήρα του αδελφού του Ιούδα. Αντίθετα με την ισχύουσα αντίληψη, το κόλπο του Αυνάν -ο οποίος, ως επαναστάτης, θανατώθηκε επί τόπου- δεν ήταν η αυτοϊκανοποίηση, αλλά η διακεκομμένη συνουσία!
Η εμμονή στην ερωτική συνεύρεση, με σκοπό την ηδονή παρατηρείται στην Ελλάδα από τον 10ο π.Χ αιώνα. Ενώ, όμως, στην Σπάρτη, η παιδεραστία υπήρξε, επί αιώνες, κανόνας ζωής, οι ηθικολόγοι δεν έλειψαν από την Αθήνα. Πολλοί υποστήριζαν, μαχητικά, ότι η απώλεια σπέρματος προκαλεί πλαδαρότητα, αποχαύνωση κι αδυναμία! Ο Κριτόβουλος κήρυττε την εγκράτεια, ο Πλάτων, ο Ξενοφών κι ο Ισοκράτης ανέπτυξαν, σχετικά, ολόκληρη θεωρία. 
Γύρω στον πρώτο αιώνα, ωστόσο, κάποιοι ψέλλισαν πως ίσως είναι κακό γιά την υγεία ν' αντιστέκεται κανείς στις τυραννικές του ορμές. Σιγά σιγά, άρχισαν ο άνθρωποι ν' απελευθερώνονται... 
Την ώρα που οι Πατέρες της πρώτης χριστιανικής Εκκλησίας συνηγορούν υπέρ της σεξουαλικής αποχής, σε ένα άλλο μέρος του κόσμου, άνθρωποι εξίσου ευλαβείς έχουν τελείως διαφορετική άποψη. Η Ρέι Τάναχιλ αφιερώνει ένα μεγάλο μέρος του βιβλίου της στα σεξουαλικά ήθη της Κίνας, της Ινδίας και του Ισλάμ, αναλύοντας εξονυχιστικά την φιλοσοφία του ταοϊσμού, τους ορίζοντες του Κάμα Σούτρα και τις συνήθειες που επικρατούσαν στα οθωμανικά χαρέμια.
Και στον δυτικό Μεσαίωνα, πάντως, -την εποχή που οι άντρες κλείδωναν, όχι μόνο το χρυσάφι τους, αλλά και τα γεννητικά όργανα των συζύγων τους-, επιδίδονταν σε κάθε είδους στάσεις και ακροβασίες. 
Με το τέλος του Μεσαίωνα, ο έρωτας υψώνεται, προοδευτικά, στην κορυφή των ανθρώπινων αξιών. Ακόμα κι η Εκκλησία δείχνει πιο ανεκτική, όχι όμως επειδή συγκατατίθεται στις σωματικές ηδονές αλλά επειδή τρέμει παθολογικά τη μοιχεία... Γεγονός παραμένει ότι ο 15ος αιώνας έχει μείνει στην ιστορία, ως «ο αιώνας των νόθων»! 
Με την Αναγέννηση, οι συζητήσεις γύρω από τον έρωτα φανερώνουν υψηλή πνευματική στάθμη, ενώ η απόκτηση ερωτικών εμπειριών αποτελεί ένδειξη ευγενούς και αριστοκρατικής καταγωγής. Τότε είναι που εμφανίζονται και οι πρώτες πραγματικές πόρνες πολυτελείας. Παρ' όλα αυτά, η Ιταλία, το λίκνο της Αναγέννησης, είναι μια χώρα μάλλον φαλλοκρατική και, συχνά, ομοφυλοφιλική. Διόλου τυχαίο που ο σοδομισμός βαφτίζεται «ιταλικό βίτσιο». Να, λοιπόν, οι καινούριοι δαίμονες για την Εκκλησία: οι σοδομιστές πεθαίνουν στην πυρά...
«Για τους φανατικούς καθολικούς Ισπανούς, που ξεκινούν να κατακτήσουν την Αμερική και ανακαλύπτουν τους αγρίουςΣ, οι Ινδιάνοι είναι ένοχοι για όλες τις αμαρτίες» γράφει η Μπαντμάν. «Επειδή σε μερικές φυλές, όπως στους Μάγια, συνηθίζεται η ομοφυλοφιλία, υποψιάζονται πως όλος ο λαός επιδίδεται σε κτηνοβασίες...».
Και φτάνουμε στον 18ο αιώνα, τον αιώνα του Διαφωτισμού, της ελευθεριότητας και της βιολογίας. Ενας νεαρός ολλανδός γιατρός υποψιάζεται πως η έντονη μυρωδιά του σπέρματος προκαλεί τη μετακίνηση του γυναικείου ωαρίου, ενώ ένας συμπατριώτης του ανακαλύπτει την ύπαρξη των σπερματοζωαρίων. Οι ισορροπίες ανατρέπονται, οι γυναίκες παίρνουν τ' απάνω τους και οι εγκυκλοπαιδιστές αποφαίνονται: η ντροπή δε χωρά στον σεξουαλικό τομέα. 
Η ιστορία όμως των ανθρώπων είναι γεμάτη ανατροπές. Κι ο αιώνας που ακολούθησε σημαδεύτηκε από έναν παροξυσμό σεμνοτυφίας. Μπορεί το άρωμα του σεξ να ξεχειλίζει από τα μυθιστορήματα του Φλομπέρ, του Ζολά και του Μπαλζάκ, αλλά οι γιατροί εξετάζουν τις ασθενείς τους σκεπασμένες με σεντόνι, ενώ ακόμη κι η ανακάλυψη του τηλεφώνου δεν είναι ευπρόσδεκτη από τα μέλη της πουριτανικής καλής κοινωνίας. 
Ορισμένα σωματεία ζητούν την απαγόρευσή του, με το πρόσχημα ότι επιτρέπει στις γυναίκες ν' απατήσουν τους συζύγους τους, συνομιλώντας με τον εραστή τους!
Μέσα από τα βιβλία της Τάναχιλ και της Μπαντμάν, το ιστορικό εκκρεμές διακρίνεται ανάγλυφα: την ελευθερία της αρχαίας Ελλάδας και της ρωμαϊκής ντόλτσε βίτα διαδέχτηκε η άκαμπτη αυστηρότητα του χριστιανισμού. Από τη γλυκύτητα του ιπποτικού έρωτα περάσαμε στα βαρίδια της ζώνης αγνότητας. Ο αισθησιασμός της Αναγέννησης και η ελευθερία του Διαφωτισμού πνίγηκαν μέσα στη βικτοριανή υποκρισία.
Αξιοσημείωτο παραμένει ότι περίοδοι που είχαν να επιδείξουν υπερβολική έμφαση στο σεξ χαρακτηρίζονταν, συχνά, από έλλειψη κοινωνικών οραματισμών. 
Οπως επισημαίνει η Ρέι Τάναχιλ, «κατά τη διάρκεια της χρυσής εποχής των περισσότερων πολιτισμών -αυτοκρατορική Ρώμη, Ινδία των Γκούπτα, Κίνα των Τάνγκ, Γαλλία του Λουδοβίκου του ΧV-, όταν δεν υπήρχαν πλέον άλλοι κόσμοι να κατακτηθούν, το σεξ προσελάμβανε δυσανάλογα μεγάλη σημασία».
Τι να πεί λοιπόν κανείς για τα όσα διαδραματίστηκαν κατά τον 20ό αιώνα. Τον πιο παράδοξο σεξουαλικά αιώνα, για την Μπεατρίς Μπαντμάν. Εναν αιώνα που αρχίζει με τα σωματεία για την προάσπιση της αρετής και τους νόμους κατά της πορνογραφίας, συνεχίζει με τον οικογενειακό προγραμματισμό, τη σεξουαλική επανάσταση, το χάπι, το σημείο G, τη γέννηση της σεξολογίας, τις πορνογραφικές ταινίες και τα sex shops , μέχρι που βλέπει να εμφανίζεται το Εϊτζ, η μεταμόσχευση πέους και το Βιάγκρα. 
Ο 20ός αιώνας «τελειώνει μέσα σε κάποια σύγχυση» ομολογεί η Γαλλίδα συγγραφέας, «αφού το σεξ, παρ' ότι είναι πανταχού παρόν, δεν βρίσκεται τελικά πουθενά»... 
«Δεν ταιριάζουν οι 'χημείες' μας. Να μια φράση-κλισέ που, είτε ως παράπονο είτε ως ένδειξη αγανάκτησης, ακούγεται κατά κόρον τελευταία. Μήπως όμως περιέχει ισχυρές δόσεις αλήθειας; 
Μέσα στο πλήθος των δημοσιευμάτων γύρω από τις πρόσφατες ανακαλύψεις βιογενετιστών, ενδοκρινολόγων και νευροψυχολόγων, έρχεται τώρα να προστεθεί και το βιβλίο μιας ελληνίδας χημικού, της Μαρίας Γιαλλούση. 
Στη «Χημεία του έρωτα» (εκδ. Μαλλιαρός), αντλώντας υλικό από τη σύγχρονη σχετική βιβλιογραφία, η Γιαλλούση καταγράφει τη διαδικασία με την οποία μια σκέψη, φαντασίωση ή διάθεση, μεταμορφώνεται σε ύλη, σε χημική ουσία. Και περιγράφοντας τις εσωτερικές δομές του ανθρώπινου οργανισμού με τις οποίες ρυθμίζεται η σεξουαλική μας συμπεριφορά, δίνει έμφαση -πού λέτε;- στη μύτη! 
Η Μαρία Γιαλλούση κάνει ό,τι μπορεί για να είναι το βιβλίο της βατό, αλλά πόσο απλά μπορεί να καταγράψει κανείς τη λειτουργία του εγκεφάλου; Εν πάση περιπτώσει, η ίδια προσυπογράφει: ο έρωτας από τον εγκέφαλο ξεκινά. Οι χημικοί του αγγελιοφόροι δεν είναι παρά οι φερομόνες. Μια σειρά από ουσίες χαμηλού μοριακού βάρους που εκκρίνονται από το σώμα μας για να επιτευχθεί μέσω αυτών η επικοινωνία μας μ' άλλους ανθρώπους. Η ασυνείδητη δράση τους δικαιολογείται αρχικά από την ίδια τη δόμηση του οσφρητικού μας συστήματος, ενώ η παρέμβασή τους στο πανηγύρι της ζωής είναι καθοριστική.
Οι οσμές συνιστούν το πιο ισχυρό διεγερτικό του συγκινησιακού μας κέντρου: «Αν δεν μυρίζουμε, δεν αγαπάμε», γράφει η ελληνίδα χημικός. Η μυρωδιά του δέρματος και των γεννητικών μας οργάνων, αυτή που εκκρίνεται από τις μασχάλες, τα ούρα ή το σάλιο μας, ρυθμίζουν αποφασιστικά τη σεξουαλικότητά μας. Παρεμβαίνουν στον κύκλο των ορμονών και της επιθυμίας. Κι έτσι εξηγείται η ολοένα μεγαλύτερη δημοτικότητα του στοματικού σεξ στις μέρες μας: επειδή τα στάνταρ της προσωπικής υγιεινής είναι πολύ υψηλά, η υποσυνείδητη λαχτάρα για διέγερση που προκαλούν οι ανθρώπινες φερεμόνες, μας σπρώχνει κατευθείαν στην πηγή της ηδονής! 
Οι νευροψυχολόγοι είναι πεπεισμένοι ότι η οσμή του αγαπημένου μας, η όψη και το άγγιγμά του, καθώς και η σεξουαλική επαφή μαζί του, στέλνουν μια καταιγίδα μηνυμάτων στο μεταιχμιακό σύστημα του εγκεφάλου μας. 
Τα κέντρα της μνήμης, των συναισθημάτων και της απόλαυσης που βρίσκονται εκεί συνενώνουν αυτά τα θρυμματισμένα μηνύματα που εμείς περιγράφουμε ως πόθο ή πάθος. 
Aκολουθούν μια σειρά από χημικές αντιδράσεις, όπου σημαντικό ρόλο παίζει ένα είδος φυσικής αμφεταμίνης που έχει πρόσφατα ανακαλυφθεί, η ΡΕΑ. 
Δυστυχώς, έπειτα από λίγο καιρό ­λίγους μήνες, άντε δύο χρόνια το πολύ­ ο εγκέφαλος φθείρεται από τις ερωτικές ευφορίες της ΡΕΑ. Το πάθος κατασιγάζει. «Δεν φτιαχνόμαστε» πια αντικρίζοντας το σύντροφό μας. Δεν φτερουγίζουν πεταλούδες στο στομάχι. Ο οργανισμός δεν μπορεί να λειτουργεί μονίμως στο ζενίθ. Η θαυμάσια εμπειρία του να είναι κάποιος ερωτευμένος σταδιακά φθίνει. Γι' αυτό και, έπειτα, γίνεται λόγος γι' αγάπη...
