Σε χώρες μακρινές και μυστηριώδεις, με παραδόσεις και πολιτισμούς όπως ο αραβικός και ο ινδικός, που διαφοροποιούνται από τη δυτική κουλτούρα, μας μεταφέρουν δύο νέες λογοτεχνικές σειρές που εγκαινίασαν οι εκδοτικοί οίκοι «Printa» και «Μεταίχμιο».
«Υπάρχει τα τελευταία χρόνια μια τάση έθνικΣ, που εκτός από τη μουσική και το φαγητό επηρεάζει και το βιβλίο», επισημαίνει ο εκδότης του «Μεταίχμιου», Νώντας Παπαγεωργίου, ο οποίος μετά τα εκπαιδευτικά και πανεπιστημιακά βιβλία εισέρχεται στο λογοτεχνικό χώρο.
«Ο κόσμος δείχνει ενδιαφέρον για βιβλία που τον φέρνουν σε επαφή με άλλους πολιτισμούς και αυτό αποδεικνύουν πρόσφατες επιτυχίες, όπως της Αρουντάτι Ρόι από την Ινδία». 
Τώρα, αναλαμβάνουν ο Χαλίλ Γκιμπράν από το Λίβανο, η Λεϊλά Μαρουάν από την Αλγερία, η Μπάπσι Σίντουα από το Πακιστάν, ο Γι Μινγιόλ από την Κορέα να μας φέρουν πιο κοντά στη φιλοσοφία και τους νόμους του δικού τους σύμπαντος που σε πολλούς φαντάζει αλλόκοτο, σίγουρα όμως γοητευτικό.
Οι περισσότεροι από αυτούς έζησαν ή ζουν στη Δύση κι έτσι είδαν τα χειρόγραφά τους να τυπώνονται, ενώ η απόσταση από τη γενέθλια γη τους οπλίζει με ψύχραιμη και κριτική ματιά. 
Ομως, οι αναμνήσεις από το παρελθόν και τα γεγονότα που σημάδεψαν την παιδική τους ηλικία είναι που προσφέρουν τροφή στην πένα τους.
 Οι δύο πρώτοι τίτλοι της σειράς «Τα πρόσωπα της Ανατολής» των εκδόσεων «Printa» είναι αφιερωμένοι στον «Σέλεϊ της Ανατολής» όπως έχουν χαρακτηρίσει τον Χαλίλ Γκιμπράν. Ποιητής, ζωγράφος μα πάνω απ' όλα φιλόσοφος, ο Γκιμπράν έζησε στις αρχές του 20ού αιώνα στο Λίβανο και την Αμερική και θεωρείται «μεγαλοφυΐα της εποχής του» από τα εκατομμύρια των αραβόφωνων.
Ο ίδιος πίστευε ότι η αγάπη είναι η αληθινή αξία της ζωής και ότι η παντοδύναμη εξουσία της επιβάλλεται  τελικά στον άνθρωπο.
Το θέμα αυτό κυριάρχησε τόσο στον «Προφήτη», ένα θρησκευτικής έμπνευσης έργο που τον έκανε παγκοσμίως γνωστό, όσο και στα βιβλία της νέας σειράς: «Αγαπημένη» και «Η φωνή της αιώνιας σοφίας».
 Στο πρώτο, με λυρισμό και ποιητικότητα αφηγείται με απλό τρόπο ιστορίες που υμνούν τη γυναίκα, την ομορφιά, την πίστη και «διδάσκουν» με ρομαντισμό ότι η αγάπη επιβιώνει πέρα από κοινωνικές, φυλετικές και όποιες άλλες διακρίσεις, ενώνοντας τις ψυχές και τα σώματα.
 Στο δεύτερο γράφει παραβολικά παραπέμποντας στο «Τάδε έφη Ζαρατούστρα» του Νίτσε και προτείνει ένα νέο ανθρωπισμό αντιπαραβάλλοντας στην αγάπη όλες τις ψεύτικες αξίες που καιροφυλακτούν.
 Στη σειρά του «Μεταίχμιου» η Λ. Μεσεντέλ, δημοσιογράφος από την Αλγερία, η οποία ζει σήμερα στη Γαλλία, επικεντρώνει το μυθιστόρημά της «Η απαγωγή» σε μια φάρσα που αντικατοπτρίζει τους κώδικες της σιωπής και του ψέματος μιας κοινωνίας, όπου η γυναίκα αντιμετωπίζεται περίπου σαν αντικείμενο.
Ετσι, ο αυστηρός άντρας απορρίπτει τη σύζυγό του για ένα σφάλμα, που στην ουσία δεν έχει διαπράξει, την αναγκάζει να παντρευτεί με έναν γείτονα, εξασφαλίζοντας ότι εκείνος θα τη διώξει τρεις μήνες αργότερα.
 Μια γυναίκα, πάλι, την οποία ο πατριός της επιθυμεί να παντρέψει με έναν άντρα της φυλής του, πρωταγωνιστεί και στο βιβλίο της Πακιστανής Μπάπσι Σίντουα, η οποία ζει στο Χιούστον. Οι πρώτες σκηνές, όπου περιγραφει μια σφαγή μεταξύ εθνοτήτων στην Ινδία, ξαφνιάζουν με τη βιαιότητά τους. Υπάρχουν όμως κι έξοχες περιγραφές από την καθημερινή ζωή στις πολύβουες, λαϊκές γειτονιές της Λαχώρης και τα μεγαλοπρεπή τοπία των Ιμαλαΐων.
 Ο Γι Μινγιόλ, που δεν επέλεξε να μεταναστεύσει από τη Σεούλ, αφηγείται στον «Ποιητή» τη ζωή ενός παράξενου ποιητή, του Κιμ Σακάτ, ο οποίος έζησε τον 19ο αιώνα στην Κορέα, εντελώς περιθωριακά, αφήνοντας πίσω του πλούσιο έργο αλλά και θρυλικές εικασίες.
