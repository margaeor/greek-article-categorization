<html><!--Web Author:  Αριστείδης Παλιούρας email: aris@enet.gr--><head><title>E Online - ΠΟΛΙΤΙΚΗ</title></head><BODY BGCOLOR="#FFFFFF"><!-- EXTERNAL TABLE --><TABLE BORDER=0 CELLSPACING=0 CELLPADDING=0><TR><!-- LEFT COLUMN --><TD BGCOLOR="#FFCC00" VALIGN=TOP WIDTH=105><P ALIGN="CENTER"><IMG SRC="../../standard/gia.gif" ALT="ΕΛΕΥΘΕΡΟΤΥΠΙΑ - Για να μη μένετε θεατές στα γεγονότα" WIDTH=100 HEIGHT=92><BR><FONT SIZE=2><B>



Κυριακή 17/09/2000

</B></FONT>


		<BR>


		<BR>





		<A HREF="../../keimena/kairos/kairos.htm"> <IMG SRC="../../standard/kairos.gif" ALT="ΚΑΙΡΟΣ" WIDTH="89" HEIGHT="55" BORDER="0"></A>





		<BR>





		<BR>





		<b> <font size=2> ΣΤΗΛΕΣ  </font> </b> <BR> <BR>





		<A HREF="../../stiles/apopsis.htm"><IMG SRC="../../standard/lbar/apopsis.gif" ALT="ΑΠΟΨΕΙΣ" BORDER=0 width=103 height=17></A><BR>





		<A HREF="../../stiles/media.htm"><IMG SRC="../../standard/lbar/media.gif" ALT="ΜΕΣΑ & MEDIA" BORDER=0 width=103 height=17></A><BR>





		<BR><b><font size=2> ΟΔΗΓΟΙ </font> </b> 





		<BR>





		<BR>





		<A HREF="http://193.92.17.20/tv/tvfrm.htm"><IMG SRC="../../standard/lbar/tv.gif" ALT="ΤΗΛΕΟΡΑΣΗ" BORDER=0 width=103 height=17></A><BR>





		<A HREF="../../keimena/cinema/cinema.htm"><IMG SRC="../../standard/lbar/cinema.gif" ALT="ΚΙΝΗΜΑΤΟΓΡΑΦΟΙ" BORDER=0 width=103 height=17></A><BR>





		<A HREF="../../keimena/cinema/theatres.htm"> <IMG SRC="../../standard/lbar/theatres.gif" ALT="ΘΕΑΤΡΑ" BORDER=0 width=103 height=17></A><BR>





		<A HREF="http://www.enet.gr/finance/firstfin.htm"><IMG SRC="../../standard/lbar/xrima.gif" ALT="ΧΡΗΜΑΤΙΣΤΗΡΙΟ" BORDER=0 width=103 height=17></A><BR>





		<A HREF="../../stiles/mediaw.htm"><IMG SRC="../../standard/lbar/mediaw.gif" ALT="ΤΟΥ ΚΟΣΜΟΥ ΤΑ MEDIA" BORDER=0 width=103 height=17></A></P><BR>





		<BR><BR>


		</td></P>


</td><td valign="top" width="24"></td><!--msnavigation--><td valign="top"><div align="left"><table border="0" width="449" height="96">  <tr><MAP NAME="FrontPageMap"><AREA SHAPE="CIRCLE" COORDS="368, 40, 10" HREF="../../politika.htm"><AREA SHAPE="CIRCLE" COORDS="395, 40, 11" HREF="http://www.enet.gr/"><AREA SHAPE="CIRCLE" COORDS="422, 41, 11" HREF="../../fpage.htm"></MAP>    <td valign="top" align="left"><img src="../../standard/pbar-s.jpg" width="450" height="71" alt="ΕΛΕΥΘΕΡΟΤΥΠΙΑ - ΠΟΛΙΤΙΚΗ" align="left" USEMAP="#FrontPageMap" BORDER=0></td>  </tr>  <tr>    <td height="30" valign="top" align="left"></td>  </tr>  <tr>    <td valign="top" align="left">



Απαισιόδοξος δηλώνει ο υπουργός Ανάπτυξης Νίκος Χριστουδουλάκης για το θέμα της τιμής των καυσίμων: «Οι εξελίξεις δεν με καθησυχάζουν, πρέπει όλοι να προσαρμοστούμε σε μια προοπτική αυξημένων τιμών» λέει στη συνέντευξή του. <p>
 Αποκλείει κατά τρόπο ρητό την περίπτωση να προχωρήσει η κυβέρνηση σε μείωση του φόρου κατανάλωσης, γιατί «η Ελλάδα έχει το μικρότερο φόρο στα καύσιμα απ' όλες τις χώρες της Ευρώπης».<p>
 Στο θέμα της διαπλοκής σημειώνει ότι ο αποτελεσματικότερος τρόπος αντιμετώπισης, εκτός από τη θεσμική θωράκιση, είναι «η απελευθέρωση των αγορών που θα φέρει τον υγιή ανταγωνισμό».<p>
 Διαψεύδει κατηγορηματικά τις πληροφορίες που τον θέλουν να έχει κακές σχέσεις με το Γιάννο Παπαντωνίου και αρνείται ότι η συμμετοχή του σε γεύματα με άλλα στελέχη του ΠΑΣΟΚ είχε στόχο τη διαμόρφωση νέας ηγετικής ομάδας. <p>
  Σε ό,τι αφορά τέλος το «δημοψήφισμα» της Eκκλησίας αναφέρει: «Εγώ έβαζα υπογραφές όταν αυτό ήταν επικίνδυνο. Οταν άρχισε να γίνεται μόδα, σταμάτησα». <p>
H συνέντευξη του κ. Xριστοδουλάκη έχει ως εξής:<p>
ΕΡ.: H συμφωνία για το πάγωμα της τιμής του πετρελαίου σάς δίνει χρόνο επτά ημερών. Μετά τι γίνεται; Η κρίση θα συνεχιστεί.<p>
ΑΠ.: Οταν υπάρχει έντονη άνοδος στις τιμές, ακόμη και μια συγκυριακή αντιμετώπιση μπορεί να καλμάρει ορισμένες από τις επιβαρύνσεις της οικονομίας. Αλλιώς θα δημιουργηθεί πολύ κακή ψυχολογία σ' όλη την αγορά. Στη Μ. Βρετανία, η απουσία συνεννόησης μεταξύ των εμπλεκομένων πλευρών οδήγησε σε ανεπάρκεια τροφοδοσίας της αγοράς. Στην Ελλάδα, βρισκόμαστε σε συνεχή διαβούλευση με το κύκλωμα του πετρελαίου για να αμβλύνουμε τις συνέπειες.<p>
ΕΡ.: Ερχονται καλύτερες μέρες ή οι δυσκολίες είναι μπροστά;<p>
ΑΠ.: Το 1999 ήταν η χρονιά κατά την οποία διαψεύστηκαν όλες οι ευνοϊκές προβλέψεις για την αποκλιμάκωση των τιμών των καυσίμων διεθνώς. Κατά συνέπεια, δεν πρόκειται να κάνω αισιόδοξες προβλέψεις. Πρέπει όλοι να προσαρμοστούμε σε μια προοπτική αυξημένων τιμών πετρελαίου. Θα αποτρέψουμε τις αρνητικές συνέπειες στην οικονομία αν από τώρα συνειδητοποιήσουμε ότι πρέπει να λάβουμε όλα τα απαραίτητα μέτρα και να προετοιμαστούμε για την κλιμάκωση των τιμών του πετρελαίου. Οι εξελίξεις όμως δεν με καθησυχάζουν.<p>
ΕΡ.: Κατηγορείστε ότι εξαντλήσατε όλα σας τα όπλα σε σχέση με τα καύσιμα ένα χρόνο πριν με τη μείωση του φόρου κατανάλωσης...<p>
ΑΠ.: Εμείς μειώσαμε τους φόρους κατανάλωσης στα καύσιμα πριν από ένα χρόνο, έτσι ώστε να μειωθεί αμέσως ο πληθωρισμός και να διευκολυνθεί η διαδικασία ένταξης στην ΟΝΕ. Σήμερα οι ειδικοί φόροι καυσίμων στην Ελλάδα είναι οι χαμηλότεροι στην Ε.Ε. με αποτέλεσμα η δαπάνη για την αγορά καυσίμων να είναι από τις μικρότερες στην Ευρώπη και η συνέπεια είναι προφανής: η επιβάρυνση της ελληνικής οικονομίας από τις αυξήσεις στις διεθνείς τιμές είναι από τις μικρότερες στην Ενωση.<p>
ΕΡ.: Περαιτέρω μείωση της φορολογίας στα καύσιμα θα έχουμε;<p>
ΑΠ.: Οχι. Δεν τίθεται τέτοιο θέμα. Η χώρα μας έχει τη μικρότερη φορολογία. Αλλωστε, υπάρχει μια τάση στην Ε.Ε. να μην δείξει σπουδή μείωσης των φόρων στα καύσιμα γιατί αυτό θα έδινε επιχειρήματα στον ΟΠΕΚ να συνεχίσει την πολιτική περιορισμένης προσφοράς.<p>
ΕΡ.: Απ' όλη αυτή την κατάσταση ποιο μέρος του κυκλώματος κερδίζει περισσότερο; Οι εταιρείες, τα διυλιστήρια, οι βενζινοπώλες;<p>
ΑΠ.: Τα περισσότερα τα κερδίζει ο ΟΠΕΚ. Από κει και πέρα μπορεί να παρατηρηθεί κάποια υψηλή κερδοφορία των επιχειρήσεων που ασχολούνται με τα καύσιμα.<p>
ΕΡ.: Γιατί η κυβέρνηση δεν θίγει τα συμφέροντα των εταιρειών; Μήπως υπάρχουν και εδώ φαινόμενα διαπλοκής;<p>
ΑΠ.: Η κυβέρνηση συνεχίζει τους ελέγχους με την ίδια αυστηρότητα. Εχει  οργανώσει ένα σύστημα ελέγχου της λαθρεμπορίας και της νόθευσης των  καυσίμων επειδή αυτή την περίοδο υπάρχουν αυξημένα κίνητρα για αυτές  τις δραστηριότητες. Επιπλέον, δεν σταματάμε τις διαβουλεύσεις με τα μέρη του κυκλώματος  προκειμένου η κατάσταση να  μην ξεφύγει από κάθε έλεγχο.<p>
ΕΡ.: Διαπλοκή. Η συμφωνία των κομμάτων αντιμετωπίζει το πρόβλημα;<p>
ΑΠ.: Και το μέχρι τώρα θεσμικό πλαίσιο και η συνταγματική ρύθμιση θεμελιώνουν ένα καθεστώς διαφάνειας.<p>
ΕΡ.: Η πρόσφατη ρύθμιση ήταν αποτέλεσμα πίεσης μέσων ενημέρωσης και κομμάτων. Η κυβέρνηση σύρθηκε...<p>
ΑΠ.: Να είστε βέβαιος ότι αν δεν υπήρχε η πολιτική βούληση της κυβέρνησης, η συμφωνία δεν θα γινόταν. Αυτό αποδεικνύει ότι η κυβέρνηση έχει και την ευαισθησία και τη βούληση να προχωρήσει.<p>
ΕΡ.: Στο ερώτημα που απευθύνει προς τον πρωθυπουργό ο κ. Καραμανλής «ποιος κυβερνά αυτό τον τόπο», η απάντηση ποιά είναι;<p>
ΑΠ.: Η εκλεγμένη κυβέρνηση. Και αυτό αποτελεί όχι αντικειμενικό γεγονός, αλλά και επιδίωξη της κυβέρνησης.<p>
ΕΡ.: Η ιστορία διδάσκει ότι παρά τα όποια θεσμικά μέτρα, τα συμφέροντα βρίσκουν πάντα παράθυρα...<p>
ΑΠ.: Η σχέση οικονομικών συμφερόντων και πολιτικής είναι τόσο παλιά όσο και η οργάνωση του κράτους. Η πρόκληση για την πολιτική είναι πώς θα εφαρμόσει τους θεσμούς που ανταποκρίνονται κάθε φορά στη συγκυρία.Το καλύτερο υπόβαθρο για τη διαφάνεια είναι η οικονομική ποτελεσματικότητα.Είναι πολύ ευκολότερο να χτίσεις θεσμούς διαφάνειας σε μια ανταγωνιστική οικονομία παρά σε μια μονοπωλιακή ή ολιγοπωλιακή. Αυτό είναι το μέγα δίδαγμα των τελευταίων ετών. Δεν είναι καθόλου τυχαίο ότι τους πιο ισχυρούς θεσμούς διαφάνειας τους έχει η Αμερική, που έχει την πιο ανταγωνιστική οικονομία. Σε θεσμικό επίπεδο φαίνεται ότι είναι η καλύτερα εξοπλισμένη θεσμικά. Παραλλήλως, όμως, πρέπει να «τρέξουμε» την πολιτική απελευθέρωσης των αγορών, ρύθμισης και εποπτείας των ολιγοπωλιακών καταστάσεων. Η απελευθέρωση φέρνει ανταγωνισμό και αυτός μπορεί να επιβάλει ένα καθεστώς αντικειμενικής διαφάνειας. Αυτό είναι ένα μεγάλο όπλο.<p>
ΕΡ.: Οι πιέσεις των συμφερόντων πώς ασκούνται;<p>
ΑΠ.: Κάθε επιχείρηση διεκδικεί την καλύτερη απόδοση και γι' αυτό πιέζει.<p>
ΕΡ.: Προσφέροντας χρήματα ή άλλα ανταλλάγματα. Εσείς έχετε δεχτεί τέτοιες προτάσεις-πιέσεις;<p>
ΑΠ.: Οχι φυσικά. Η σχέση πολιτικής και οικονομικών συμφερόντων δεν δημιουργεί κανένα πρόβλημα όταν η συμμετοχή των επιχειρήσεων σε διάφορα έργα γίνεται με αντικειμενικό τρόπο, όταν απελευθερώνονται οι αγορές, όταν λειτουργούν οι συνθήκες του ανταγωνισμού...<p>
ΕΡ.: Να μου επιτρέψετε να σας πώ ότι αυτή είναι μια ειδυλλιακή αντίληψη για τη λειτουργία του καπιταλισμού...<p>
ΑΠ.: Καθόλου ειδυλλιακή. Αποτελεί ένα ξεκάθαρο σχέδιο για το πώς οργανώνεται η οικονομία και η πολιτική ζωή.<p>
ΕΡ.: Μέχρι τώρα υπήρχε ο στόχος της ΟΝΕ. Από δω και πέρα τι;<p>
ΑΠ.: Ευημερία για όλους τους πολίτες, περισσότερες ευκαιρίες για αυτούς που θέλουν να δουλέψουν, ενίσχυση της οικονομίας. Ολα αυτά πρέπει να χτιστούν στο υπόβαθρο της αλληλεγγύης.<p>
ΕΡ.: Για ποια ευημερία για όλους μιλάτε αφού οι αρμόδιοι υπουργοί λένε ότι οι προϋπολογισμοί μέχρι το 2010 θα είναι σφιχτοί...<p>
ΑΠ.: Καλά κάνουν και το λένε. Η δημοσιονομική σταθερότητα δεν εμποδίζει την ανάπτυξη, την αύξηση της παραγωγικότητας και των αμοιβών. Οταν έχεις μαζεμένα τα οικονομικά του κράτους, οι προοπτικές είναι καλύτερες. Ξέρουμε από το παρελθόν ότι η απουσία δημοσιονομικής σταθερότητας οδήγησε στη στασιμότητα.<p>
ΕΡ.: Οι φήμες «λένε» ότι οι σχέσεις σας με το Γ. Παπαντωνίου δεν είναι καλές...<p>
ΑΠ.: Αυτό μόνο ως αστείο μπορώ να το εκλάβω.Με το Γιάννο συνεργαστήκαμε αρμονικότατα για πολλά χρόνια.<p>
ΕΡ.: Το τελευταίο διάστημα τα γεύματα στο ΠΑΣΟΚ πυκνώνουν. Σ' ένα απ αυτά πήρατε και εσείς μέρος. Το μενού ποιο ήταν;<p>
ΑΠ.: Δεν αξίζει κανείς να σχολιάζει διάφορες αυτονόητες κοινωνικές εκδηλώσεις.<p>
ΕΡ.: Οι πληροφορίες «επιμένουν» ότι ο στόχος αυτών των γευμάτων ήταν η συγκρότηση μιας νέας ηγετικής ομάδας.<p>
ΑΠ.: Δεν μ' αφορά.<p>
ΕΡ.: Η διαδοχή του Α. Παπανδρέου ξεκίνησε από ένα γεύμα...<p>
ΑΠ.: Πρέπει να σας θυμίσω τη γνωστή φράση του Μαρξ περί των ιστορικών επαναλήψεων. Δεν με αφορούν όλα αυτά, επαναλαμβάνω.<p>
ΕΡ.: Δηλαδή, δεν είστε μέλος της ομάδας των «Σημιτοφυλάκων»;<p>
ΑΠ.: Ο πρωθυπουργός δεν έχει ανάγκη ούτε από σωματοφύλακες ούτε από σημιτοφύλακες.<p>
ΕΡ.: Το δημοψήφισμα της Eκκλησίας για τις ταυτότητες θα το υπογράψετε;<p>
ΑΠ.: Εγώ έβαζα υπογραφές όταν αυτό ήταν επικίνδυνο.Οταν άρχισε να γίνεται μόδα, σταμάτησα.


</td>  </tr>  <tr>    <td width="454" height="15"></td>  </tr></table></div><p>  <!--msnavigation--></td></tr><!--msnavigation--></table><br><center><table width = 640> <CENTER><b> Επικοινωνήστε με την </b><A HREF="mailto:elef@enet.gr">"E on-line"</A> <p><b> Copyright © 1999 Χ. Κ. Τεγόπουλος Εκδόσεις Α.Ε.</b><br> <br><font size = 2><b> ΑΠΑΓΟΡΕΥΕΤΑΙ </b> η αναδημοσίευση, η αναπαραγωγή, ολική, μερική ή περιληπτική, ή κατά παράφραση, ή διασκευή απόδοση του περιεχομένου της ηλεκτρονικής εφημερίδας με οποιονδήποτε τρόπο, μηχανικό, ηλεκτρονικό, φωτοτυπικό, ηχογράφησης ή αλλο, χωρίς προηγούμενη γραπτή άδεια του εκδότη. Νόμος 2121/1993 και κανόνες Διεθνούς Δικαίου πού ισχύουν στην Ελλάδα.</font></CENTER></table></center></body></html>
