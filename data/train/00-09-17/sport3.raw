Εκπρόσωπό της στην Ολυμπιάδα του Σίδνεϊ θα έχει και η Χίος, μόνο που δεν θα φορά τα εθνικά χρώματα. Πρόκειται για τη δισκοβόλο Λίζα-Μαρί Βυζανιάρη που εδώ και 15 περίπου χρόνια κατοικεί μόνιμα στην Αυστραλία.
Ισως να μη διέφερε από τους λοιπούς ομογενείς που θα αγωνιστούν με τα χρώματα της χώρας όπου ζουν η χιώτισσα αθλήτρια, αν δεν είχε αναγκασθεί να μεταναστεύσει επειδή δεν βρέθηκε για τον πατέρα της μια θέση εργάτη σε στάδιο της Χίου!
Η ιστορία της 29χρονης σήμερα Λίζας-Μαρί Βυζανιάρη ήρθε στην επικαιρότητα στα χιώτικα μέσα με αφορμή το ότι πριν από λίγους μήνες πέρασε και από τη Χίο η Ολυμπιακή Φλόγα. Γεννημένη στην Αυστραλία, κατά το ήμισυ Eλληνίδα, η Λίζα-Μαρί ήρθε στη Χίο το 1984 σε ηλικία 13 ετών. 
Ο άνθρωπος που την ανακάλυψε, τότε καθηγητής φυσικής αγωγής σε γυμνάσιο και σήμερα προϊστάμενος του Γραφείου Φυσικής Αγωγής στη Χίο, ο Γιώργος Βαλανιδάς, θυμάται ότι σε ένα διάλειμμα είδε κάποιον «να  πετά ένα συμμαθητή του ψηλά λες και ήταν μπάλα». Αυτός ο κάποιος  ήταν η Λίζα-Μαρί που αρκετά μεγαλόσωμη για την ηλικία της αποδείχθηκε ότι είχε όλα τα φόντα να ασχοληθεί με τις ρίψεις.
«Την ίδια μέρα την κάλεσα να έρθει στο γήπεδο που προπονούσα το σωματείο του ΣΕφήβουΣ», θυμάται ο κ. Βαλανιδάς. 
 Πράγματι, ήρθε και, χωρίς να έχει κάνει ποτέ σφαιροβολία, έφτασε στα 8 μέτρα περίπου και σε λίγο διάστημα ξεπέρασε τα 10 όταν μεγαλύτεροι και έμπειροι αθλητές δεν το κατάφερναν.
 Σε λιγότερο από ένα χρόνο, τον Ιούλιο του 1985, κατάφερε να ρίξει κοντά στα 14 μέτρα και βγήκε πρώτη πανελληνιονίκης στους αγώνες των κορασίδων και των παίδων που έγιναν στην Κατερίνη.
 Στην τελευταία της συμμετοχή με ελληνικό σωματείο σε αγώνες που είχαν γίνει στην Καλογρέζα έριξε βολή κοντά στα 16 μέτρα, ενώ πρώτευσε και στη δισκοβολία ξεπερνώντας τα 40 μέτρα. 
Σημειώνοντας ότι είχε τη στόφα του μεγάλου αθλητή που μπορούσε να κάνει πρωταθλητισμό, ο κ. Βαλανιδάς επισήμανε ότι ήταν ακούραστη στις προπονήσεις και ήξερε να πετυχαίνει καλά αποτελέσματα στους αγώνες.
Και όμως ένα τέτοιο ταλέντο έφυγε από τη χώρα μας, μαζί με την οικογένεια της, αναζητώντας καλύτερη τύχη στην Αυστραλία. Αιτία ότι, παρά τα αιτήματα του πατέρα της, δεν βρέθηκε μια θέση εργασίας στο νεοϊδρυθέν τότε Κολυμβητήριο του νησιού.
Γνωρίζοντας καλά την οικογένεια της αθλήτριάς του, ο κ. Βαλανιδάς ήταν κατηγορηματικός ότι ακόμα και να διοριζόταν δεν θα την άφηνε ο πατέρας της στην Ελλάδα.
Εχοντας κάνει παρεμβάσεις και το σωματείο του ΕφήβουΣ στην τότε αθλητική ηγεσία της χώρας μας, «αποσπάσαμε μόνο υποσχέσεις», θυμάται ο χιώτης προπονητής που σημειώνει ότι «ο ΣΕΓΑΣ δεν θα έπρεπε να δώσει το δικαίωμα να λένε ότι επειδή δεν βρήκαν δουλειά στον πατέρα αναγκάστηκαν να μεταναστεύσουν».
Παρακολουθώντας ακόμα την πορεία της αθλήτριάς του, παρατηρεί ότι έχει πάρει αρκετό βάρος και επειδή ήταν δύσκολος χαρακτήρας, ήθελε ιδιαίτερη προσοχή, ώστε να πάει μπροστά. 
Πράγματι, η Λίζα-Μαρί δεν έχει καταφέρει να πρωταγωνιστήσει παρ' όλο που έχει πάρει μέρος σε Ολυμπιάδα.
Με τη βοήθεια του INTER-NET βρήκαμε το βιογραφικό της το οποίο μεταξύ άλλων αναφέρει ότι σήμερα με 1,73 μέτρα ύψος και 100 κιλά βάρος ασχολείται επαγγελματικά με τον αθλητισμό. 
Το 1990 της απενεμήθη το βραβείο Νέων Αθλητών της Αυστραλίας, ενώ ήταν η «Χρυσή νικήτρια» τον ίδιο χρόνο στο Οκλαντ. 
Ηταν στους τελικούς των Ολυμπιακών του '96 (στόχος που είχε μπει από το 1985 που βρισκόταν στη Χίο), ενώ το 1998 είχε κερδίσει το αργυρό μετάλλιο στους αγώνες της Κοινοπολιτείας.
Φέτος, με βολή 65,35 μέτρα στη δισκοβολία, θεωρείται ότι έχει πολλές προοπτικές για μετάλλιο στην Ολυμπιάδα. Τα ατομικά της ρεκόρ είναι στο δίσκο 65,86 μέτρα και στη σφαίρα 16,61 μέτρα.
Τις βολές της θα τις συνοδεύουν και οι ευχές των Χιωτών που έστω και με τα χρώματα της Αυστραλίας θέλουν να την καμαρώσουν στο βάθρο!
