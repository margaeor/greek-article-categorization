Mπροστά σε νέα και απρόβλεπτα διλήμματα βρίσκεται το οικονομικό επιτελείο της κυβέρνησης με τη διαρκή άνοδο των τιμών του πετρελαίου.
Η σοβούσα πετρελαϊκή κρίση θέτει την κυβέρνηση μπροστά στο ενδεχόμενο λήψης νέων μέτρων για να αντιμετωπιστούν οι συνέπειες της παρατεταμένης αύξησης του κόστους των καυσίμων, που συνδυάζεται με την πτώση του ευρώ.
Στην κατάσταση αυτή οι αντιδράσεις των συναρμόδιων υπουργών έχουν αρχίσει να αποκλίνουν «διακριτικά» όσον αφορά τις εκτιμήσεις για το βάθος της κρίσης, αλλά και την κατεύθυνση των πολιτικών που πρέπει να δρομολογηθούν.
Ο υπουργός Eθνικής Οικονομίας Γιάννος Παπαντωνίου παρουσιάζεται στις τελευταίες δηλώσεις του αρκετά συγκρατημένος και επισημαίνει ότι η κατάσταση δεν παρουσιάζει κινδύνους για τη διαμόρφωση των οικονομικών μεγεθών.
Σε διαφορετικό κλίμα κινείται η άποψη του υπουργού Aνάπτυξης, κ. Ν. Χριστοδουλάκη, ο οποίος εμφανίζεται ανήσυχος για το πώς θα εξελιχθεί η κατάσταση και δηλώνει ότι «η ελληνική κυβέρνηση μαζί με τις άλλες ευρωπαϊκές θα πρέπει να λάβει μέτρα για να αντιμετωπίσει παρατεταμένες δυσκολίες», καθώς ο ίδιος δεν πιστεύει «ότι θα βρεθεί σύντομα λύση στο πρόβλημα της τιμής» του μαύρου χρυσού. 
Τους επόμενους μήνες, επιμένει στην «Κ.Ε.» ο κ. Χριστοδουλάκης, θα εξακολουθήσει η αβεβαιότητα στην τιμολόγηση των καυσίμων.
Η «διγλωσσία» απέναντι στην κατάσταση που έχει φέρει στην επιφάνεια το πετρέλαιο και το ευρώ έχει γίνει ήδη «παρατηρήσιμη» μέσα στο κυβερνητικό επιτελείο, όπως παραδέχονται στελέχη της κυβέρνησης, «με μια διαφορά ότι τώρα το πρόβλημα δεν αφορά διαφορετικές εκτιμήσεις προσώπων αλλά πολιτικές που θα πρέπει να προωθηθούν για να αποφύγουμε εκπλήξεις στην κρίσιμη για την ελληνική οικονομία περίοδο μέχρι το τέλος του έτους, αλλά και το πρώτο εξάμηνο παρουσίας της στη ζώνη ευρώ...». 
Ο πληθωρισμός κινείται σε επίπεδα που, όπως υπολογίζουν στο οικονομικό επιτελείο, δεν θα είναι μικρότερος του 2,8% - 2,9% για φέτος λόγω πετρελαίου.Και αυτό με την προϋπόθεση ότι η τιμή του πετρελαίου θα αποκλιμακωθεί σύντομα, ώστε να καταλήξει σε μέσα επίπεδα στα 25 δολ. το βαρέλι.
Μήνα προς μήνα, οι ελπίδες για μείωση του πληθωρισμού κάτω από το 3% μειώνονται αφού ο δείκτης «βαραίνει» και από την ολοκλήρωση της επίδρασης του «αντιπληθωριστικού πακέτου» αρχής γενομένης από το Σεπτέμβριο. 
Η μόνη εναλλακτική λύση που έχει αρχίσει να εξετάζεται «διακριτικά» - ως κλασική στις περιπτώσεις αυτές, είχε εφαρμοστεί άλλωστε από τις κυβερνήσεις Καραμανλή και Παπανδρέου - είναι το «προσωρινό» πάγωμα των μισθών. 
Τα ενδεχόμενα αυτών των επιλογών συνδέονται βέβαια τόσο με την τρέχουσα κατάσταση της ελληνικής οικονομίας, όσο και με τις αναλύσεις για το ποιο είναι το «βάθος» της παρούσας κρίσης. 
Οπως επισημαίνουν κορυφαία κυβερνητικά στελέχη, η ελληνική οικονομία είναι «ακάλυπτη» σε σχέση με τις άλλες της ευρωζώνης λόγω της υστέρησης σε τρεις βασικούς τομείς: τη χαμηλή παραγωγικότητα, την καθυστέρηση στις διαρθρωτικές αλλαγές «και την ακαμψία που χαρακτηρίζει την αγορά εργασίας...». 
Οπως εξηγεί στέλεχος του ΥΠΕΘΟ, «η ελληνική οικονομία δεν διαθέτει τις τρεις ασπίδες προστασίαςΣ από εξωγενείς διαταραχές όπως αυτή με το πετρέλαιο και το συνάλλαγμα: υψηλή παραγωγικότητα ώστε η μεταποίηση να μπορεί να απορροφήσει το υψηλό κόστος της ενέργειας, απελευθερωμένη και ευέλικτη οικονομία και εύπλαστη αγορά εργασίας. 
Οταν οι προϋποθέσεις λοιπόν αυτές δεν συντρέχουν, το κόστος παραγωγής αυξάνεται. Και πολύ δύσκολα μπορεί να μειωθεί μέσω πρόσθετων μειώσεων των σχετικών φόρων- ακόμη και αν επιτραπεί κάτι τέτοιο από την Κομισιόν- αφού λόγω του μεγέθους της συνεισφοράς των φόρων αυτών στα έσοδα, επηρεάζουν κρίσιμα την πορεία του δημόσιου χρέους». 
Μόνη «λύση» λοιπόν, εκτιμούν αρμόδια στελέχη, είναι η συγκράτηση των μισθολογικών αυξήσεων ή ακόμη και το πάγωμά τους, αν βέβαια η κρίση παραταθεί σε μάκρος χρόνου. 
Οσο αφορά πάντως τις βραχυμεσοπρόθεσμες επιπτώσεις, από το ΥΠΕΘΟ παρατηρούν ότι αυτές κυρίως συνδέονται με την αύξηση του κόστους παραγωγής στη μεταποίηση, αλλά και στο εμπόριο. Θα φανεί δε εντονότερα στον τελικό καταναλωτή, σε λίγους μήνες, με την πληρωμή των κοινοχρήστων που θα έχουν επιβαρυνθεί δραματικά από το πετρέλαιο.
Η αύξηση του κόστους παραγωγής θα μετακυληθεί και στον καταναλωτή με μία χρονική απόκλιση στις τιμές των αγαθών, αλλά και σε μία σειρά προϊόντων που χρησιμοποιούν οι επιχειρήσεις. 
Η επιβάρυνση θα είναι έντονη και στα εισαγόμενα αγαθά, και θα ενισχύεται στα είδη που είναι εκφρασμένα σε δολάριο. 
TΟ ΔIEΘNEΣ Nομισματικό Tαμείο έχει προετοιμάσει μια έκθεση με δύο σενάρια, την οποία θα παρουσιάσει σε δέκα ημέρες στη σύνοδο της Πράγας.
Tο «καλό» σενάριο της έκθεσης προβλέπει ότι το πετρέλαιο και το ευρώ δεν θα επηρεάσουν την ανάπτυξη του AEΠ στην Eυρώπη και ότι η Fed θα καταφέρει να προχωρήσει σε ομαλή προσγείωση της αμερικανικής οικονομίας.
Tο «κακό» σενάριο (μέχρι σήμερα τα «κακά» σενάρια του ΔNT είχαν πάντα μεγαλύτερη επιτυχία από ό,τι τα «καλά» του) προβλέπει ότι τελικά η Fed δεν θα καταφέρει το soft landing, καθώς η ανάπτυξη θα ξεπεράσει το 5,2% φέτος, οι τιμές και οι μισθοί θα βγουν εκτός ελέγχου και θα αναγκασθεί η Fed να κάνει μια μεγάλη αύξηση των επιτοκίων.
Στην περίπτωση αυτή η πρώτη συνέπεια θα είναι, λένε οι ερευνητές του ΔNT, μια πτώση των τιμών στο χρηματιστήριο κατά 20% με αντίστοιχες εξελίξεις στην E.E. Tο γεγονός αυτό θα προκαλέσει συρρίκνωση του ρυθμού ανάπτυξης στις HΠA στο 2% και αντίστοιχη συρρίκνωση θα έχει το AEΠ στην E.E.
Aν όμως οι μεγαλύτερες οικονομίες αναδιπλωθούν σε τέτοια κλίμακα τότε η ύφεση είναι αναπόφευκτη στις οικονομίες της NA Aσίας και στο λεγόμενο Tρίτο Kόσμο. Οσο για την ανεργία οι προβλέψεις μπορούν να αποδοθούν μόνο με μαύρο χρώμα...
Mπορούν όλα αυτά να αποφευχθούν με μια συντονισμένη παρέμβαση των τριών μεγάλων κεντρικών τραπεζών όπως το 1985 με τη συμφωνία του Πλάζα; H κατάσταση είναι εντελώς διαφορετική από τότε.
H παγκοσμιοποίηση των αγορών συναλλάγματος και χρήματος έχει περιορίσει δραστικά τη δυνατότητα των κεντρικών τραπεζών όσον αφορά τον έλεγχο των αγορών. 
Σήμερα τα κεφάλαια που διακινούνται σε μία ημέρα από τις μεγάλες κεφαλαιαγορές είναι πολλαπλάσια εκείνων που θα μπορούσαν να διαθέσουν οι τρεις τράπεζες μαζί σε μία παρέμβαση...
Aυτό άλλωστε είναι και ο βασικός λόγος που οι τρεις διοικητές δεν αποφασίζουν εύκολα «κοινή δράση». Tι θα γίνει; 
