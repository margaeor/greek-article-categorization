Την αναβάθμιση του Ταχυδρομικού Ταμιευτηρίου αποφάσισαν κατά τη χθεσινή σύσκεψη
οι υπουργοί Εθνική Οικονομίας, Μεταφορών και Ανάπτυξης. Η πρόταση που είχε υποβάλει ο κ. Χριστοδουλάκης για συγχώνευση με την ΕΤΒΑ απορρίφθηκε από τον αρμόδιο υπουργό Χρ. Βερελή.
 Στη χθεσινή σύσκεψη αποφασίστηκε να προχωρήσει με γοργούς ρυθμούς ένα ολοκληρωμένο πρόγραμμα παρεμβάσεων με στόχο τον εκσυγχρονισμό του Tαμιευτηρίου. Η αρχή θα γίνει με τη ριζική αλλαγή της διοίκησης, που θα οριστικοποιηθεί μέσα στο καλοκαίρι, οπότε λήγει η θητεία του σημερινού σχήματος.
 Από εκεί και πέρα προβλέπεται να προχωρήσει η αναβάθμιση του δικτύου, η δημιουργία κομβικών σημείων, καθώς η είσοδος του ταμιευτηρίου στο Dealing Room, του γραφείου παροχής χρηματοπιστωτικών υπηρεσιών που λειτουργεί στην Τράπεζα της Ελλάδος. Παράλλληλα θα αναβαθμιστεί η συνεργασία με τα ΕΛΤΑ. 
 Ο υπουργός Μεταφορών εκτιμά ότι ύστερα από αυτά τα μέτρα το Tαμιευτήριο θα έχει αναβαθμιστεί και θα μπορεί να εξετάσει το επόμενο βήμα, δηλαδή τη συνεργασία με κάποια τράπεζα, τη συγχώνευση, τη μετοχοποίηση ή την ιδιωτικοποίηση.
