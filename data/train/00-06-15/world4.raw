 Σε κρίση θα βρεθεί η Ευρωπαϊκή Ενωση αν δεν προωθήσει στενότερη πολιτική ολοκλήρωση, δήλωσε χθες ο Γερμανός υπουργός Εξωτερικών Γιόσκα Φίσερ, ενώ ο Γάλλος ομόλογός του, Ιμπέρ Βεντρίν, θεωρεί δεδομένες τις «ενισχυμένες συνεργασίες», τονίζοντας ότι κανείς δεν θα μπορέσει να τις εμποδίσει.
 Οι δηλώσεις των δύο υπουργών Εξωτερικών έγιναν λίγες ώρες μετά τη δημοσίευση κοινού άρθρου των πρωθυπουργών της Βρετανίας και της Ισπανίας, Τόνι Μπλερ και Χοσέ Μαρία Αθνάρ, οι οποίοι εκφράζουν επιφυλάξεις για τις προτάσεις του γαλλο-γερμανικού άξονα.
 Κατά τον Γιόσκα Φίσερ, αν η Ευρώπη δεν προχωρήσει σε προώθηση της πολιτικής ολοκλήρωσής της, η επέκτασή της προς Ανατολάς θα οδηγήσει σε κρίση. «Είναι ή κρίση ή πολιτική ολοκλήρωση» είπε, μιλώντας στην επιτροπή εξωτερικών υποθέσεων 
της γαλλικής Εθνοσυνέλευσης, όπου εξήγησε τις προτάσεις του για μια ομοσπονδιακή Ευρώπη.
 «Πρέπει να πραγματοποιήσουμε το άλμα με συνειδητό τρόπο, αλλιώς θα γνωρίσουμε μια σοβαρή κρίση... Μια Ευρώπη με 30 μέλη, στο πλαίσιο της σημερινής ευρωπαϊκής κοινότητας, δεν βλέπω πώς θα μπορούσε να λειτουργήσει», πρόσθεσε.
 Παρατήρησε, πάντως, ότι αυτό που έχει προτεραιότητα σήμερα είναι να εξασφαλιστεί η επιτυχία της Διακυβερνητικής Διάσκεψης. Ομως αυτή η διαδικασία θα πρέπει να συνοδευτεί από μια πιο «φιλόδοξη» σκέψη για την πολιτική Ευρώπη.
 Σε βιβλίο του με τίτλο «Οι χάρτες της Γαλλίας την ώρα της παγκοσμιοποίησης», ο 
Γάλλος υπουργός Εξωτερικών, Ιμπέρ Βεντρίν, επισημαίνει ότι κανείς δεν μπορεί να εμποδίσει μια ομάδα χωρών να προχωρήσει μέσα στους κόλπους της Ενωσης, και μοιραία θα υπάρξει διαφοροποίηση.
 «Η πιο έξυπνη, αποτελεσματική και ρεαλιστική λύση μου φαίνεται ότι είναι οι "μεταβλητές γεωμετρίες". Οι χώρες που επιθυμούν να προχωρήσουν μαζί πέραν της κοινής πολιτικής, θα το κάνουν», λέει.
 «Εν πάση περιπτώσει, αυτή η διαφοροποίηση θα επιβληθεί. Αυτό θα γίνει είτε μέσω διαπραγματεύσεων είτε ντε φάκτο, ιδίως αν μετά τη διακυβερνητική διάσκεψη 
οι προβλεπόμενες ενισχυμένες συνεργασίες παραμείνουν τόσο άκαμπτες ώστε να μην 
 Σε ό,τι αφορά το θέμα της ευρωπαϊκής άμυνας, ο Γερμανός υπουργός Αμυνας Ρούντολφ Σάρπινγκ δήλωσε ότι η χώρα του αντιτίθεται στην υπερβολική θεσμοθέτηση των σχετικών μηχανισμών.
