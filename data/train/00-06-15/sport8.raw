«Ηταν σαν να σώθηκε ο Τιτανικός! » Ετσι υποδέχτηκαν τα ΜΜΕ της Γιουγκοσλαβίας την ανατροπή του 0-3 με τη Σλοβενία σε 3-3, που χαιρετίζουν, αλλά και επικρίνουν τους άσους της εθνικής τους ομάδας. «Σώθηκαν από μεγάλο ναυάγιο», έγραψε η εφημερίδα του Βελιγραδίου, «Γκλας Γιάβνοστι». «Χάνοντας 3-0 και παίζοντας με 10 παίκτες, έμοιαζαν με τον Τιτανικό όταν χτύπησε το παγόβουνο. Ευτυχώς, όμως, έφθασε εγκαίρως ο Σάβο Μιλόσεβιτς με το σωστικό σκάφος», προσθέτει η εφημερίδα. Η «Σπόρτσκι Ζουρνάλ» εγκωμιάζει τον Σλοβένο προπονητή Κάτανετς, που είχε υπερισχύσει στη στρατηγική του δασκάλου του, Μπόσκοφ, ρεζιλεύοντας επί μία ώρα τους πολυδιαφημισμένους σταρ του. «Τα χοντρά λάθη του Μπόσκοφ παραλίγο να μας κοστίσουν ακριβά και πρέπει τώρα να σκεφτούμε ότι η Νορβηγία είναι ένα βουνό που οφείλουμε να ανεβούμε». Η «Μπλικ» γράφει ότι το «ομαδικό πνεύμα λειτούργησε μόνον όταν η καταστροφή έδειχνε αναπόφευκτη». 
 Ο σλοβενικός Τύπος υμνεί το μεγάλο παιχνίδι του Ζάχοβιτς και χαιρετίζει την εμφάνιση της ομάδας του Κάτανετς («Ο πρώτος μας ευρωπαϊκός βαθμός», γράφει η «Σλοβένσκε Νόβιτσε»), αλλά στέκεται κυρίως στο γεγονός της απώλειας μιας σίγουρης νίκης. «Οι παίκτες εγκατέλειψαν», λέει η «Ντέλο», ενώ η «Ντνέβμικ» μιλάει για δράμα «αφού οι Γιουγκοσλάβοι ήταν κλινικά νεκροί, αλλά έζησαν».
 ΥΣΤΕΡΙΑ: Μεταγραφική υστερία έχει καταλάβει το πορτογαλικό ποδόσφαιρο, καθώς οι φήμες για μετακινήσεις των σταρ της Πορτογαλίας, που καθυπόταξαν την Αγγλία, διογκώνονται σαν χιονοστιβάδα. «Οι προτάσεις πέφτουν βροχή», σημειώνει η αθλητική εφημερίδα «Α Μπόλα». «Ο Φίγκο φεύγει από τη Μπαρτσελόνα», γράφει. Τον θέλει με κάθε θυσία η Λάτσιο, που φέρεται διατεθειμένη να καταρρίψει το παγκόσμιο μεταγραφικό ρεκόρ για να τον φέρει στην ομάδα της. Η Φιορεντίνα έχει βάλει όλα τα μέσα για να πείσει τον Ρούι Κόστα να μείνει κοντά της. Ο νέος προπονητής της Φατίχ Τερίμ, πήγε μάλιστα να τον συναντήσει, αλλά εκείνος συζητά παράλληλα με Μίλαν και Μπάγερν. Ο Ζοάο Πίντο, που απολύθηκε από την Μπενφίκα, επειδή τα έσπασε με τον προπονητή Γιουπ Χάινκες, δηλώνει: «Είμαι άνεργος! ». Αλλά δεν θα είναι για πολύ, καθώς έξω από την πόρτα του σπρώχνονται για την υπογραφή του Φιορεντίνα, Νιούκασλ, Βαλένθια, Πόρτο, Τσέλσι, Μονακό...
