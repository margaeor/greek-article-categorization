 ε τη φράση «δεν βρήκαμε παπά να θάψουμε πέντ'-έξι», ο Κώστας Σκανδαλίδης είπε χθες μετά τη συνεδρίαση του Εκτελεστικού Γραφείου, μεταφέροντας και τη θέση του πρωθυπουργού, ότι δεν θα ανοίξουν άλλα θέματα με την Εκκλησία μετά τις ταυτότητες.
 Το συγκεκριμένο θέμα όμως έχει κλείσει για την κυβέρνηση, διάλογος με την Εκκλησια επ' αυτού δεν θα γίνει και ο πρωθυπουργός το κατέστησε σαφές με τη φράση «δεν συγκυβερνούμε».
 Στη συνεδρίαση όμως κυριάρχησαν οι εκ διαμέτρου αντίθετες απόψεις που εξέφρασαν ο Απόστολος Κακλαμάνης και ο Ευάγγελος Βενιζέλος για το θέμα των ταυτοτήτων.
 Ιδιαίτερα οξύς ο πρόεδρος της Βουλής κατηγόρησε ιεράρχες ότι παραπλανούν τους πιστούς στο θέμα των ταυτοτήτων. «Μια ομάδα μητροπολιτών με επικεφαλής τον αρχιεπίσκοπο αμφισβητούν κατά πρωτοφανή τρόπο τη δημοκρατική οργάνωση της Πολιτείας, το Σύνταγμα και τους νομους της», είπε και πρόσθεσε: «Δεν έχουν καμιά δημοκρατική νομιμοποίηση και όμως αμφισβητούν το Σύνταγμα της χωρας. Στις Δημοκρατίες η νομιμοποίηση δεν επέρχεται με τη διοργάνωση οχλοκρατικών εκδηλώσεων και την επίκληση του λαού. Η μόνη νομιμοποίηση που μπορεί να έχουν είναι από το Αγιο Πνεύμα, αλλά αυτή είναι πνευματική».
 Ο πρόεδρος της Βουλής εμφανίσθηκε ιδιαίτερα ενοχλημένος από την πρόσφατη δήλωση του αρχιεπισκόπου ότι πάνω από το Σύνταγμα και τους νόμους είναι ο λαός, αλλά και από άλλες δηλώσεις μητροπολιτών που αμφισβητούσαν τις ενέργειες 
της κυβέρνησης. «Αυτές είναι υπερφίαλες αντιλήψεις», είπε ο κ. Κακλαμάνης και κατηγόρησε τους μητροπολίτες ότι καταδυναστεύουν τον εφημεριακό κλήρο και τον χρησιμοποιούν στην αντδικία τους με την Πολιτεία». Επίσης είπε ότι η κυβέρνηση 
όχι μόνο δεν έπρεπε να κάνει διάλογο για τις ταυτότητες, αλλά έπρεπε να έχει και πιο σκληρή στάση.
 Αντίθετα ο Ευάγγελος Βενιζέλος χαρακτήρισε ισοπεδωτικές τις απόψεις του κ. Κακλαμάνη και τόνισε ότι έχει δημιουργηθεί «τεράστιο πρόβλημα», ενώ εξέφρασε τη διαφωνία του, τόσο επί της διαδικασίας που ακολουθήθηκε («δεν το συζητήσαμε, δεν μας ρώτησε κανείς»), όσο και για την ουσία του θέματος. «Είναι 
λάθος -είπε- και η νομική μέθοδος που επελέγη, διότι είναι άλλο να το κάνεις διά νόμου και άλλο μέσω μιας απόφασης της Αρχής Προστασίας Των Προσωπικών Δεδομένων». Επίσης ο πρώην υπουργός είπε ότι δεν προηγήθηκε συζήτηση και προετοιμασία και έχουν αναλάβει το θέμα διάφοροι άλλοι εκτός ΠΑΣΟΚ, αφήνοντας έτσι αιχμές για τον υπουργό Δικαιοσύνης κ. Σταθόπουλο και τον πρόεδρο της Αρχής κ. Δαφέρμο. Επίσης ζήτησε από τον κ. Σημίτη να επιλέξει εκείνος τη στιγμή για να κάνει «μια κίνηση υπέρβασης και εκτόνωσης», εννοώντας μεταξύ άλλων και μια συνάντησή του με τον τον αρχιεπίσκοπο.
 Ο κ. Σημίτης δεν απάντησε στον κ. Βενιζέλο, αν και πληροφορίες λένε ότι φάνηκε 
να ενοχλείται, όταν όμως ο κ. Βενιζέλος ζήτησε να ξεκαθαρισθεί ότι δεν υπάρχουν άλλα θέματα με την Εκκλησία, είπε: «Προφανώς και δεν υπάρχουν».
 Ενστάσεις για τους χειρισμούς εξέφρασαν και άλλα μέλη του οργάνου, όπως ο Χρήστος Παπουτσής και ο Αλέκος Παπαδόπουλος. Κανείς όμως στο τέλος δεν ζήτησε να πάρει πίσω η κυβέρνηση την απόφασή της για τη μη αναγραφή του θρησκεύματος, 
ζήτησαν, ωστόσο, στο μέλλον να υπάρχουν πιο προσεκτικοί χειρισμοί, να μην ανοίγουν θέματα χωρίς διάλογο και ενημέρωση και να μείνει ανοιχτός ο δίαυλος επικοινωνίας με την Εκκλησία. Ο Χρήστος Παπουτσής είπε ότι η διαδικασία που ακολουθήθηκε ήταν από την αρχή λάθος. Το θέμα όμως, επισήμανε, έχει κλείσει και ζήτησε διαβεβαιώσεις ότι δεν θα ανοίξουν άλλα θέματα χωρίς επαρκή ενημέρωση, να πέσουν οι τόνοι και να μείνουν ανοιχτοί οι δίαυλοι επικοινωνίας με την Εκκλήσία.
 Το Ε.Γ. συζήτησε επίσης και για τις εκδηλώσεις που θα γίνουν για την ένταξη στην ΟΝΕ, αλλά και για το μνηνόσυνο για τον Ανδρέα Παπανδρέου, που θα κάνει το 
 Απλώς παρακολουθεί η κυβέρνηση τις προετοιμασίες της Εκκλησίας για το σημερινό συλλαλητήριο της Θεσσαλονίκης. «Εμείς δεν έχουμε να πούμε τίποτα πλέον», μας είπε αρμόδια κυβερνητική πηγή, η οποία, πάντως, παρατήρησε με νόημα ότι «η Ιεραρχία κινείται όλο και περισσότερο σαν πολιτικό κόμμα».
 Το θέμα συζητήθηκε και κατά τη χτεσινή συνάντηση του Προέδρου της Δημοκρατίας και του πρωθυπουργού. Οπως έγινε γνωστό, ο κ. Σημίτης είπε ότι το θέμα των ταυτοτήτων έχει κλείσει για την κυβέρνηση, πρόσθεσε ότι παραμένει ανοικτή σε διάλογο με την Εκκλησία, όχι όμως για θέματα που είναι αποκλειστικής αρμοδιότητας του κράτους και κατέληξε λέγοντας ότι η συνεννόηση των δύο πλευρών είναι εφικτή, υπό την προϋποθεση ότι η Εκκλησία θα παραιτηθεί από τη διεκδίκηση πολιτικού ρόλου.
 _ Ο κυβερνητικός εκπρόσωπος είπε χτες ότι αν η Ν.Δ. συμπλέει με τη Εκκλησία στη διοργάνωση του συλλαλητηρίου, «ενδίδει σε κάποιους πειρασμούς μόνο και μόνο για μικροκομματικούς σκοπούς». Ο κ. Ρέππας πρόσθεσε ότι, η Εκκλησία δεν αντιμετωπίζεται από την κυβέρνηση ως πολιτικό κόμμα.
 _ Ο βουλευτής Θεσσαλονίκης του ΠΑΣΟΚ Χ. Καστανίδης δήλωσε ότι δεν θα είναι παρών στο σημερινό συλλαλητήριο, επειδή είναι απασχολημένος στην Αθήνα (στη Βουλή και σε κομματική εκδήλωση), επανέλαβε ότι έχει ταχθεί υπέρ της προαιρετικής αναγραφής του θρησκεύματος στις νέες ταυτότητες και πρόσθεσε μιλώντας στον ραδιοσταθμό «Πλάνετ»: «Θα αισθανόμουν ιδιαίτερη χαρά αν από την πλευρά της Πολιτείας γινόταν μια κίνηση διευκόλυνσης των πιο ήπιων φωνών της Ιεραρχίας και ενδεχομένως και του Μακαριοτάτου».
