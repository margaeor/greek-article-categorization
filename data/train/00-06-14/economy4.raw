H Eλλάδα με την επισημοποίηση της ένταξής της στην ΟNE είναι υποχρεωμένη να αντιμετωπίσει μόνη τους πιθανούς τριγμούς και να επιταχύνει την απελευθέρωση των αγορών, ακόμη και αν δεν είναι έτοιμοι οι εγχώριοι «παίκτες»
Μένουν μόνο λίγα εικοσιτετράωρα για να καθίσουν οι έντεκα ηγέτες των χωρών - μελών της ζώνης του ευρώ γύρω από το τραπέζι της Συνόδου Κορυφής στην Πορτογαλία και να ευχηθούν, με την παρουσία και των υπολοίπων, στον κ. Σημίτη και τον κ. Παπαντωνίου το «καλώς ορίσατε» στην «πρώτη ομάδα» των Eυρωπαίων... 
Βέβαια μπορεί ορισμένοι από τους παρισταμένους στη Σάντα Mαρία ντα Φέιρα της Πορτογαλίας να παραμένουν, οικεία βουλήσει, εκτός της ομάδας των δώδεκα, αν και ισχυρότεροι από αρκετά μέλη της ζώνης του ευρώ, αλλά για την ελληνική οικονομία η ενσωμάτωσή της στην «κεντρική ομάδα» αποτελούσε σχέδιο επιβίωσης από το 1994...
Το πρόβλημα, πάντως, του πρωθυπουργού στη Φέιρα δεν θα είναι, όπως αναφέρουν οι επιτελείς του, ούτε τα διαρθρωτικά «μέτρα» που θα πρέπει να επιταχύνει, ούτως ή άλλως, αμέσως μετά την επιστροφή του στην Αθήνα, ούτε το πολιτικό τους «κόστος» και οι εσωκομματικές -λιγοστές- αντιδράσεις.
Αυτά «θα ξεπεραστούν μέσα στο γενικό ενθουσιασμό και τις θετικές επιπτώσεις από τη μεγάλη αυτή αλλαγή στο status της ελληνικής οικονομίας», επιμένουν από την πλευρά του οικονομικού επιτελείου.
Αντίθετα στον κεντρικό άξονα της προσοχής του πρωθυπουργού και του υπουργού Eθνικής Οικονομίας βρίσκεται η επιλογή «στρατοπέδου» μέσα στη ζώνη του ευρώ, στις επιμέρους διαπραγματεύσεις για τα ζητήματα της θεσμικής αναδιάρθρωσης της Ε.Ε. που θα πρέπει να έχουν αποφασιστεί μέχρι το τέλος του έτους στη Σύνοδο Κορυφής της Νίκαιας.
Με άλλα λόγια το «καλώς όρισες» της δραχμής στο ευρώ θα δοθεί μέσα σε ένα περιβάλλον έντονου ενδοευρωπαϊκού ανταγωνισμού για την προετοιμασία και τη διαμόρφωση των αποφάσεων εκείνων που θα καθορίσουν το «ποιοι» και «πώς» θα αποφασίζουν στην Ε.Ε. της πρώτης δεκαετίας του 2000.
Η Ελλάδα μέχρι σήμερα «έπαιξε» άλλες φορές το χαρτί της γερμανικής και άλλοτε της γαλλικής «φιλίας», χωρίς να ξεχάσει και τους Eγγλέζους, ιδιαίτερα στα ζητήματα της φορολογικής εναρμόνισης, στα οποία η συγκυρία έφερα την Ελλάδα στο πλάι της Βρετανίας και του Λουξεμβούργου.
Στο παιχνίδι αυτό ο υπουργός Eθνικής Οικονομίας Γιάννος Παπαντωνίου θα κληθεί να δώσει «διαπιστευτήρια» σήμερα στο έκτακτο ECΟFIN, σε μια τελευταία προσπάθεια αναζήτησης συμβιβαστικής «λύσης» στο θέμα της φορολόγησης των ομολόγων, που, αν και κρίσιμο για την αξιοπιστία του ευρώ, οι «δεκαπέντε» έχουν αποτύχει τρεις φορές να συμφωνήσουν.
Στην έκτακτη σημερινή συνάντηση, σύμφωνα με έγκυρες πληροφορίες, η ελληνική πλευρά θα αποδεχτεί τη συμβιβαστική πρόταση είτε για παρακράτηση φόρου (20% προτείνεται από την Κομισιόν) στη χώρα όπου γίνεται η επένδυση είτε τη μετάδοση πληροφοριών για φορολόγηση του επενδυτή στη χώρα προέλευσής του. Βεβαια, όπως διευκρινίζουν αρμόδια στελέχη του ΥΠΕΘΟ, όσο αργότερα γίνει αυτό τόσο το καλύτερο για την Ελλάδα, η οποία, ενώ παλαιότερα είχε τη θέση της φορολόγησης, στη συνέχεια είχε αλλάξει «άποψη» λόγω των αλλαγών που είχε η ίδια κάνει στο φορολογικό καθεστώς.
Αυτή θα είναι μια πρώτη «μικρή», αλλά σημαντική επιλογή «στρατοπέδου» εν όψει της αναβάθμισης της συμμετοχής των αντιπροσώπων της στα αποφασιστικά όργανα λόγω της ένταξης στη ζώνη του ευρώ. 
Από τη στιγμή που ο Eλληνας πρωθυπουργός και ο υπουργός Eθνικής Οικονομίας μαζί με το διοικητή της ΤτΕ θα συμμετέχουν -από τον Ιούνιο- στα ανώτατα κλιμάκια των αποφασιστικών οργάνων, τα πράγματα αλλάζουν και η «ψήφος» μετράει περισσότερο και διαφορετικά, επισημαίνουν στο οικονομικό επιτελείο της κυβέρνησης. Αυτή η αλλαγή θα αρχίσει να γίνεται εμφανής από το δεύτερο εξάμηνο του 2000 και θα έχει επιπτώσεις σε όλα τα επίπεδα, τόσο στο οικονομικό όσο και στο γεωπολιτικό...
Προϋπόθεση βέβαια για να «παίξει» σ' αυτό το επίπεδο η ελληνική κυβέρνηση είναι να φροντίσει τους «αριθμούς» της οικονομίας, ώστε να μην παρουσιαστούν προβλήματα αντίστοιχα μ' εκείνα που παρουσίασε η Ιταλία λίγο μετά την είσοδό της στην ΟΝΕ, ήτοι σοβαρά ελλείμματα, χρέος, χαμηλοί ρυθμοί ανάπτυξης, κ.λπ.
Στην κατεύθυνση αυτή ο υπουργός Eθνικής Οικονομίας έχει ήδη επεκτείνει το πρόγραμμα των ιδιωτικοποιήσεων για το επόμενο δωδεκάμηνο, διασαφηνίζοντας ότι οι επόμενες «κινήσεις» δεν προϋποθέτουν τη διατήρηση πλειοψηφικού πακέτου μετοχών για λογαριασμό του Δημοσίου, ενώ παράλληλα έχει δρομολογήσει την επιτάχυνση των διαρθρωτικών αλλαγών, με έμφαση στις αγορές κεφαλαίου, προϊόντων και υπηρεσιών.
Ο υπουργός Εθνικής Οικονομίας, κ. Παπαντωνίου, άρχισε αυτή τη διαδικασία το 1994 και τώρα ελπίζει να την ολοκληρώσει, χωρίς περαιτέρω σοβαρά προβλήματα μέσα στο 2000. Για να το κάνει αυτό, όπως υποστηρίζουν οι συνεργάτες του, «απαιτείται συντονισμένη δράση» από το οικονομικό επιτελείο της κυβέρνησης, το οποίο όμως έχει ήδη αναδιαρθρωθεί μετά τις εκλογές και ακόμα δεν έχει καταφέρει να «συντονιστεί» επαρκώς...
Σύμφωνα με ορισμένα στελέχη του οικονομικού επιτελείου, η είσοδος της Ελλάδας στη ζώνη του ευρώ και η σταθερή σχέση δραχμής-ευρώ για περίπου έναν χρόνο μετά την 1/1/2001, μέχρι την εξαφάνισή της, θα προκαλέσει έντονους τριγμούς στην ελληνική οικονομία. Η διαφορά στο επίπεδο της παραγωγικότητας, της εργασίας και της ανταγωνιστικότητας της οικονομίας, επισημαίνουν, «θα εξαφανίσει και τα τελευταία προστατευτικά εργαλεία της οικονομίας αφήνοντάς την ανοιχτή στους βόρειους ευρωπαϊκούς ανέμους...». Κατά τους κύκλους αυτούς, θα πρέπει οι διαρθρωτικές αλλαγές και κυρίως η απελευθέρωση των αγορών να επιταχυνθεί «ακόμα και αν δεν είναι έτοιμοι οι εγχώριοι παίκτεςΣ να παρακολουθήσουν τις εξελίξεις». Στο επίπεδο αυτό διαμορφώνονται πλέον οι νέες «αποκλίσεις» στο κυβερνητικό επιτελείο. 
