 Με τις θέσεις των συντηρητικών κομμάτων της Ευρώπης ταυτίζεται τώρα ο Βρετανός 
πρωθυπουργός Τόνι Μπλερ, μετά την εγκατάλειψή του δικής του έμπνευσης «Τρίτου Δρόμου» από τους Eυρωπαίους «μεταρρυθμιστές» και την εμφάνιση ενός γαλλογερμανικού άξονα στην Ευρωπαϊκή Ενωση.
 Με κοινό τους άρθρο που δημοσιεύεται στη βρετανική εφημερίδα «Φαϊνάνσιαλ Τάιμς» και την ισπανική «Ελ Μούντο», ο Τόνι Μπλερ και ο συντηρητικός πρωθυπουργός της Ισπανίας Χοσέ Μαρία Αθνάρ τάσσονται κατά του κρατικού παρεμβατισμού, αλλά και της συζήτησης για μια ομοσπονδιακή Ευρώπη.
 «Ως πρωθυπουργοί μπορεί να προερχόμαστε από διαφορετικές πολιτικές παραδόσεις, 
αλλα είμαστε ενωμένοι στην αποφασιστικότητά μας να εφαρμόσουμε αυτό το πρόγραμμα (της συνόδου κορυφής της Λισαβόνας). Στο παρελθόν κάναμε πολύ συχνά το λάθος να προσπαθούμε να εφαρμόσουμε κοινωνική πολιτική που δημιουργούσε εμπόδια στην ανάπτυξη των επιχειρήσεων και στη δημιουργία θέσεων εργασίας», γράφουν.
Σε ό,τι αφορά το θέμα της Ευρώπης των πολλαπλών ταχυτήτων ή των «ενισχυμένων συνεργασιών», οι δύο πρωθυπουργοί επισημαίνουν ότι «μερικοί από μας μπορεί να επιθυμούν να προχωρήσουν λίγο περισσότερο και λίγο πιο γρήγορα, αλλά όλοι πρέπει να σέβονται τους κανόνες της ένωσης. Δεν μπορούν να υπάρχουν δεύτερης κατηγορίας πολίτες στην Ευρώπη».
 Ιδιαίτερη αναφορά κάνουν στη σύνοδο κορυφής της Λισαβόνας, τον περασμένο Μάρτιο, κατά τη διάρκεια της οποίας οι χώρες-μέλη της Ε.Ε. αποφάσισαν να φτάσουν τις ΗΠΑ στην ελαστικότητα της αγοράς εργασίας, την ανάπτυξη του ηλεκτρονικού εμπορίου και την ανάπτυξη των δεξιοτήτων των εργαζομένων. Χαρακτηρίζουν τη σύνοδο αυτή «σημείο καμπής για την Ευρώπη» και κάνουν έκκληση 
για τη συνέχιση των οικονομικών μεταρρυθμίσεων, εν όψει της συνόδου κορυφής της Φέιρα, την ερχόμενη Δευτέρα.
 Χθες, οι υπουργοί Εξωτερικών των χωρών-μελών της Ε.Ε. συμφώνησαν να εντάξουν το θέμα των «ενισχυμένων συνεργασιών» στην ημερήσια διάταξη της Διακυβερνητικής Διάσκεψης. Η απόφαση αυτή πρέπει τυπικά να επικυρωθεί από τους 
αρχηγούς κρατών και κυβερνήσεων κατά τη σύνοδο κορυφής της Φέιρα.
