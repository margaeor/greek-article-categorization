Το Μετάλλιο της Πόλης του Παρισιού αποφάσισε να απονείμει στον Ροβήρο Μανθούλη ο Δήμος Παρισιού, «για το επίτευγμά του που επέτρεψε στους Παρισινούς πολίτες να γνωρίσουν καλύτερα την ελληνική κουλτούρα και γλώσσα». Η τελετή της απονομής θα γίνει στις 20 Ιουνίου παρουσία των διπλωματικών αρχών Ελλάδας και Κύπρου.
 Ποιο είναι το σημαντικό επίτευγμα του Μανθούλη; Ο αξιόλογος σκηνοθέτης είναι πρόεδρος της Ελληνικής Κοινότητας Παρισιού και πρόσφατα οργάνωσε μια Εβδομάδα Ελληνογαλλικής Φιλίας με τίτλο «Η Ελλάδα στις όχθες του Σηκουάνα». Στόχος του φεστιβάλ αυτού ήταν το γαλλικό κοινό να γνωρίσει τον ελληνικό πνευματικό και καλλιτεχνικό κόσμο του Παρισιού, τους Ελληνες που συμβάλλουν στη γαλλική πολιτιστική ζωή. 
 Στο πλαίσιο της πρωτοφανούς σε μέγεθος αυτής εκδήλωσης στη γαλλική πρωτεύουσα, 
που εγκαινίασε ο δήμαρχος Παρισιού Ζ. Τιμπερί, πραγματοποιήθηκαν αφιερώματα στο ζωγράφο Παύλο, στο σκηνοθέτη Κώστα Γαβρά, στο σκηνογράφο και θεατρικό σκηνοθέτη Γιάννη Κόκκο, στο συγγραφέα Βασίλη Αλεξάκη, αλλά και στην Αγγελική Ιονάτου που έδωσε συναυλία, στον πιανίστα Γιάννη Βακαρέλλη και στην υψίφωνο Αλεξάνδρα Παπατζιάκου που έδωσαν ρεσιτάλ με έργα Χατζιδάκι και στο μεγάλο βάρδο Ζορζ Μπρασένς τον οποίο τραγούδησε στα ελληνικά ο Δημήτρης Μπόγδης σε ποταμόπλοιο του Σηκουάνα...
 Το επταήμερο φεστιβάλ περιελάμβανε ακόμη έκθεση ζωγραφικής του Παύλου και προβολές ταινιών, μεταξύ των οποίων και το φιλμ που γύρισε ο Μανθούλης κατά τη 
συγγραφή του μυθιστορήματος του Β. Αλεξάκη «Η μητρική γλώσσα».
