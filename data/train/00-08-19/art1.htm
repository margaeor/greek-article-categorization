<html><!--

Web Author:  Αριστείδης Παλιούρας email: aris@enet.gr

--><head><title>E Online - ΤΕΧΝΕΣ</title></head><BODY BGCOLOR="#FFFFFF"><!--msnavigation--><table BGCOLOR="#FFFFFF" border="0" cellpadding="0" cellspacing="0" width="100%"><tr><td BGCOLOR="#FFCC00" valign="top" width="1%">

<P ALIGN="CENTER"><IMG SRC="../../standard/gia.gif" ALT="ΕΛΕΥΘΕΡΟΤΥΠΙΑ - Για να μη μένετε θεατές στα γεγονότα" WIDTH=100 HEIGHT=92><BR><FONT SIZE=2><B>



Σαββάτο 19/08/2000 

</B></FONT>



		<BR>



		<BR>



		<A HREF="../../keimena/kairos/kairos.htm"> <IMG SRC="../../standard/kairos.gif" ALT="ΚΑΙΡΟΣ" WIDTH="89" HEIGHT="55" BORDER="0"></A>



		<BR>



		<BR> <b> <font size=2> ΣΤΗΛΕΣ  </font> </b> <BR>



		<BR><A HREF="../../stiles/sfigmos.htm"><IMG SRC="../../standard/lbar/sfigmos.gif" ALT="ΣΦΥΓΜΟΣ" BORDER=0 width=103 height=17></A><BR>



		<A HREF="../../stiles/apopsis.htm"><IMG SRC="../../standard/lbar/apopsis.gif" ALT="ΑΠΟΨΕΙΣ" BORDER=0 width=103 height=17></A><BR>



		<A HREF="../../stiles/politika.htm"><IMG SRC="../../standard/lbar/politika.gif" ALT="ΠΟΛΙΤΚΑ ΠΑΡΑΣΚΗΝΙΑ" BORDER=0 width=103 height=17></A><BR>



		<A HREF="../../stiles/analisi.htm"><IMG SRC="../../standard/lbar/analisi.gif" ALT="ΑΝΑΛΥΣΗ ΓΕΓΟΝΟΤΩΝ" BORDER=0 width=103 height=17></A><BR>



		<A HREF="../../stiles/kafenio.htm"><IMG SRC="../../standard/lbar/kafen.gif" ALT="ΚΑΦΕΝΕΙΟ Η ΕΛΛΑΣ" BORDER=0 width=103 height=17></A><BR>



		<A HREF="../../stiles/diethni.htm"><IMG SRC="../../standard/lbar/diethni.gif" ALT="ΔΙΕΘΝΗ" BORDER=0 width=103 height=17></A><BR>



		<A HREF="../../stiles/prosopa.htm"><IMG SRC="../../standard/lbar/prosopa.gif" ALT="ΠΡΟΣΩΠΑ" BORDER=0 width=103 height=17></A><BR>



		<BR><b><font size=2> ΟΔΗΓΟΙ </font> </b> 



		<BR>



		<BR>



		<A HREF="http://193.92.17.20/tv/tvfrm.htm"><IMG SRC="../../standard/lbar/tv.gif" ALT="ΤΗΛΕΟΡΑΣΗ" BORDER=0 width=103 height=17></A><BR>



		<A HREF="../../keimena/cinema/cinema.htm"><IMG SRC="../../standard/lbar/cinema.gif" ALT="ΚΙΝΗΜΑΤΟΓΡΑΦΟΙ" BORDER=0 width=103 height=17></A><BR>



		<A HREF="../../keimena/cinema/theatres.htm"> <IMG SRC="../../standard/lbar/theatres.gif" ALT="ΘΕΑΤΡΑ" BORDER=0 width=103 height=17></A><BR>



		<A HREF="http://www.enet.gr/finance/firstfin.htm"><IMG SRC="../../standard/lbar/xrima.gif" ALT="ΧΡΗΜΑΤΙΣΤΗΡΙΟ" BORDER=0 width=103 height=17></A><BR>



		<A HREF="../../stiles/mediaw.htm"><IMG SRC="../../standard/lbar/mediaw.gif" ALT="ΤΟΥ ΚΟΣΜΟΥ ΤΑ MEDIA" BORDER=0 width=103 height=17></A></P><BR>



		<BR>

		<BR>



		</td></P></td><td valign="top" width="24"></td><!--msnavigation--><td valign="top"><div align="left"><table border="0" width="454"><MAP NAME="FrontPageMap"><AREA SHAPE="CIRCLE" COORDS="367, 41, 11" HREF="../../art.htm"><AREA SHAPE="CIRCLE" COORDS="393, 41, 11" HREF="http://www.enet.gr/"><AREA SHAPE="CIRCLE" COORDS="422, 41, 11" HREF="../../fpage.htm"></MAP>  <tr>    <td width="455"><IMG SRC="../../standard/abar-s.jpg" ALT="ΕΛΕΥΘΕΡΟΤΥΠΙΑ - ΤΕΧΝΕΣ" WIDTH=451 HEIGHT=71 USEMAP="#FrontPageMap" BORDER=0></td>  </tr>  <tr>    <td height="30" width="455"></td>  </tr>  <tr>    <td width="455">



Στις 27 Αυγούστου συμπληρώνονται πενήντα χρόνια από το θάνατο του Τσέζαρε Παβέζε (1908-1950). Οι τιμητικές εκδηλώσεις που έχουν προγραμματιστεί στην Ιταλία και ιδιαίτερα στη γενέτειρά του, Σαν Στέφανο Μπέλμπο, στο Πιεμόντε, θα επιδιώξουν μια συνολική παρουσίαση της εργογραφίας του. Μία από τις επιφανέστερες φυσιογνωμίες των ιταλικών γραμμάτων στο πρώτο μισό του εικοστού αιώνα, ο Τσέζαρε Παβέζε συγκαταλέγεται στο μακρύ κατάλογο των καταραμένων ποιητών (μαζί με άλλους ιδανικούς αυτόχειρες όπως η Σίλβια Πλαθ, ο Βλαντίμιρ Μαγιακόφσκι, ο Ερνεστ Χέμινγουεϊ) που δεν άντεξαν την υπαρξιακή μοναξιά τους και τις αφιλόξενες ατραπούς του χωροχρόνου όπου έζησαν δίνοντας ένα τέλος με την αυτοκτονία τους. Ο ίδιος βρέθηκε νεκρός από υπερβολική χρήση βαρβιτουρικών στο δωμάτιο ενός ξενοδοχείου στο Τορίνο αποχαιρετίζοντας τον κόσμο σε ηλικία 42 χρόνων.<p>
Ποιητής, πεζογράφος, μεταφραστής και δοκιμιογράφος, ο Τσέζαρε Παβέζε αποτέλεσε μεγάλη απώλεια για τον ιταλικό πνευματικό κόσμο: ήταν ένας από τους βασικούς εκφραστές του νεορεαλισμού, του (λογοτεχνικού και κινηματογραφικού) κινήματος που άρχισε να διαμορφώνεται από τους Ιταλούς παρακμιστές και αριστερούς διανοούμενους στις αρχές της δεκαετίας του '30. Σπούδασε λογοτεχνία στο Τορίνο και εργάστηκε ως κριτικός και μεταφραστής αμερικανικής λογοτεχνίας.<p>
Η πρώτη του εμφάνιση έγινε με την ποιητική συλλογή «Η εργασία κουράζει» (1936) για να αφοσιωθεί στη συνέχεια στον πεζό λόγο. Μετά θάνατον, όμως, κυκλοφόρησε κι ένας τόμος με ποιήματα που έγραψε μεταξύ 1945-1950 («Ο θάνατος θα 'ρθει και θα 'χει τα μάτια σου»). Συνολικά, εκτός από ποίηση έγραψε δέκα μυθιστορήματα, δύο τόμους με διηγήματα, μία συλλογή με διαλογικά κείμενα και αρκετά άρθρα λογοτεχνικού περιεχομένου, ενώ υπήρξε συνεργάτης - διευθυντής του περίφημου λογοτεχνικού περιοδικού Einaudi από τα πρώτα τεύχη του.<p>
Ο Τσέζαρε Παβέζε προερχόταν από την ανερχόμενη γενιά λογοτεχνών που τάχθηκαν κριτικά στην καθεστηκυία τάξη πραγμάτων, της φασιστικής Ιταλίας, των συντηρητικών πνευματικών σταθερών (Ντ' Ανούντσιο), αλλά και των κυρίαρχων ερμητιστών (Ουνγκαρέτι, Μοντάλε, Σάμπα κ.ά). Ως υποστηρικτής του επαναστατικού αντιφασισμού οδηγήθηκε στην εξορία (για ένα χρόνο στην Καλαβρία, 1935-36) και στην ιδεολογική ταύτιση με το Ιταλικό Κομμουνιστικό Κόμμα. Ως γνήσιος κοινωνός της αριστερής διανόησης,  προσπάθησε να ισορροπήσει μεταξύ ιδεολογικού οράματος και ρεαλιστικής προσέγγισης της ένδειας και της απογοήτευσης των λαϊκών στρωμάτων της μεταπολεμικής Ιταλίας.<p>
Παρά ταύτα, δεν μπήκε στον πειρασμό του στρατευμένου μυθιστορήματος, σαν τους περισσότερους ομολόγους του, και δεν ήρθε σε ευθεία ρήξη με τα ζητήματα που έθετε η πολιτική και κοινωνική συνείδηση της εποχής. Πίστευε ότι τίποτε απ' όλα αυτά δεν είχε στην πραγματικότητα κάποιο υπαρξιακό βάθος ή μια δυναμική που θα μπορούσε να τον ελκύσει και να αφιερωθεί. Αναζητούσε ό,τι διαρκές και αδιαπέραστο στο χρόνο, γι' αυτό και ενδιαφερόταν πρωτίστως για τη μυθολογική και εθνολογική κουλτούρα («Διάλογοι με τη Λευκώ», 1947), την προσδοκία της φύσης και της νομοτέλειάς της, την αυθεντικότητα του αγροτικού κόσμου, εν τέλει την ουσία των ανθρώπινων πεπρωμένων σε αντιδιαστολή με την καταστροφή και την τραυματική εμπειρία του πολέμου.<p>
Η παραβολή της βιογραφίας και του έργου του συμπίπτουν. Η αυτοκτονία του υποδηλώνει την αδυναμία να προσαρμοστεί στο ιστορικοκοινωνικό περιβάλλον όπου έζησε, αλλά και την ουσιαστική έλλειψη κατανόησης από την οποία περιτριγυριζόταν. Βασικός θεματικός πυρήνας του υπήρξε ο έρωτας, αλλά κι ο πόνος, η απογοήτευση, η απαντοχή: οι αφηγηματικές και θεματικές αξίες του νεορεαλιστικού κινήματος βρήκαν ιδανικό εκφραστή στο πρόσωπό του, ενώ η πολυτάραχη και σκιώδης ζωή του θα μπορούσε να είναι σενάριο ταινιών του Ρομπέρτο Ροσελίνι ή του Βιτόριο ντε Σίκα.<p>
Το βίαιο τέλος των ιδεολογιών, η οικονομική εξαθλίωση, το ζοφερό παρόν που δεν προοιωνιζόταν ένα αισιόδοξο μέλλον αποτυπώνονται στο προσωπικό του ημερολόγιο, που εκδόθηκε, το 1952, με τίτλο «Η τέχνη του ζην». Στην τελευταία σελίδα (18 Αυγούστου 1950) έγραφε προφητικά: «Αυτό που μυστικά φοβάσαι πιο πολύ συμβαίνει πάντα (...) Χρειάζεται ταπεινότητα, όχι αλαζονεία. Ολα αυτά με αηδιάζουν. Οχι λόγια. Μια χειρονομία. Δεν θα ξαναγράψω πια». Για τον Τσέζαρε Παβέζε η ζωή και η δημιουργία είναι αλληλένδετες έννοιες. Με την αυτοκτονία του απέδειξε του λόγου του το αληθές. Πρόκειται τελικά για έναν γνήσιο παρακμιακό που, βιώνοντας την ιστορία του πρώτου μισού του αιώνα, αντιλήφθηκε ότι είχε πλαστεί με λάθος τρόπο και ότι ο ίδιος δεν είχε πια τίποτε άλλο να πει.<p>
Τα πενηντάχρονα από το θάνατό του θα τιμηθούν με ιδιαίτερη λαμπρότητα σ' όλη την Ιταλία. Πιο σημαντικές όμως είναι οι εκδηλώσεις που θα πραγματοποιηθούν στη γενέτειρά του, στο Πιεμόντε, και θα κορυφωθούν το Σαββατοκύριακο 26 και 27 Αυγούστου, με την επιστημονική συνάντηση σχετικά με την εργογραφία του, την απονομή του λογοτεχνικού βραβείου «Τσέζαρε Παβέζε», καθώς και τα εγκαίνια των νέων χώρων του Κέντρου Σπουδών, το οποίο φέρει και το όνομά του.<p>
BAΣIΛHΣ PΟYBAΛHΣ





</td>  </tr></table></div><p>  <!--msnavigation--></td></tr><!--msnavigation--></table><br><center><table width = 640> <CENTER><b> Επικοινωνήστε με την </b><A HREF="mailto:elef@enet.gr">"E on-line"</A> <p><b> Copyright © 2000 Χ. Κ. Τεγόπουλος Εκδόσεις Α.Ε.</b><br> <br><font size = 2><b> ΑΠΑΓΟΡΕΥΕΤΑΙ </b> η αναδημοσίευση, η αναπαραγωγή, ολική, μερική ή περιληπτική, ή κατά παράφραση, ή διασκευή απόδοση του περιεχομένου της ηλεκτρονικής εφημερίδας με οποιονδήποτε τρόπο, μηχανικό, ηλεκτρονικό, φωτοτυπικό, ηχογράφησης ή αλλο, χωρίς προηγούμενη γραπτή άδεια του εκδότη. Νόμος 2121/1993 και κανόνες Διεθνούς Δικαίου πού ισχύουν στην Ελλάδα.</font></CENTER></table></center></body></html>
