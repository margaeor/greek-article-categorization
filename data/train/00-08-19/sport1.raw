Το τελευταίο τεστ πριν από το Σίδνεϊ, σε πραγματικές συνθήκες...μάχης, θα δώσει σήμερα και αύριο η εθνική μας ομάδα ανσάμπλ, στο μεγάλο διεθνές μίτινγκ ρυθμικής γυμναστικής «Θεσσαλονίκη 2000», που θα γίνει στο γυμναστήριο της Μίκρας.
 Μπορεί μέχρι χθες να μην είχε επιβεβαιωθεί η συμμετοχή της Ρωσίας, της Ισπανίας και της Ουκρανίας στο ανσάμπλ και να είναι πολύ πιθανό να μην πάρουν τελικά μέρος στο μίτινγκ, παρά μόνο με εκπροσώπους τους στο ατομικό, παρ' όλα αυτά, υπάρχουν συμμετοχές χωρών, που θα επιτρέψουν στις αθλήτριές μας να δοκιμάσουν τις δυνάμεις τους.
 Η Λευκορωσία, η Βουλγαρία και η Γαλλία, κυρίως, αλλά ακόμα και η Γερμανία, η Ιαπωνία και η Ιταλία, που θα πάρουν μέρος με ομάδα στο ανσάμπλ, θα είναι παρούσες και στο Σίδνεϊ, όπου η δική μας εκπρόσωπος πάει σαν ένα από τα πρώτα φαβορί για το χρυσό μετάλλιο.
 Οι Αννα Πολλάτου, Μαρία Γεωργάτου, Χαρά Καρυάμη, Ειρήνη Αϊνδηλή, (αναπληρωματικές η Χαρίκλεια Πανταζή και η Γαρυφαλλία Αρβανίτη) προετοιμάζονται τους τελευταίους μήνες εντατικά για το μεγάλο ραντεβού και δηλώνουν και οι ίδιες ότι το περιμένουν με μεγάλη αγωνία.
 Οσο για τη συμμετοχή τους στη Θεσσαλονίκη, θα έχουν την ευκαιρία -όπως είπαν και οι ίδιες- να δοκιμάσουν για τελευταία φορά τα προγράμματά τους και να διορθώσουν τυχόν ατέλειες. Πιο αισιόδοξος απ' όλους πάντως φαίνεται πως είναι ο πρόεδρος της Ομοσπονδίας Γυμναστικής, Δημήτρης Δημητρόπουλος, που δηλώνει πως στο Σίδνεϊ η ομάδα του ανσάμπλ έχει να φοβηθεί μόνο τον εαυτό της! Πιο συγκρατημένη η Μαρίνα Φατέεβα τονίζει πως η ομάδα μπορεί να τα καταφέρει στο Σίδνεϊ, αν αποδώσει σύμφωνα με τις δυνατότητές της.
 Το δικό τους τεστ θα κάνουν και η Μορφούλα Ντώνα και η Θάλεια Παληαρούτα στο ατομικό, όπου υπάρχουν πολλές και καλές συμμετοχές. Μεταξύ άλλων, έχουν δηλώσει πως θα πάρουν μέρος οι Ράσκινα, Βάτκινα, Τκατσένκο (Λευκορωσία), Σάουφλερ, Ασμους (Γερμανία), Γεροφέεβα, Μασάνοβα (Ουκρανία), Αλεξάντροβα, Ρανγκέλοβα (Βουλγαρία), Μαρκέζι, Τζακίλι (Ιταλία). 
