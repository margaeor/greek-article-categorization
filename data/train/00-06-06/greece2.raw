 «Ολοι είμαστε συνεπιβάτες σ' αυτό που ονομάστηκε "Διαστημόπλοιο Γη". Με αυτά τα λόγια ο πρωθυπουργός Κώστας Σημίτης τόνισε την ευθύνη που όλοι έχουμε απέναντι 
στη φύση και το περιβάλλον, στην ομιλία του κατά τη διάρκεια της χθεσινής επίσκεψής του στην έκθεση «Οικολογική δόμηση» στο Γκάζι.
 Ο πρωθυπουργός, με αφορμή την Παγκόσμια Ημέρα Περιβάλλοντος, ξεναγήθηκε από τον υπουργό ΠΕΧΩΔΕ Κώστα Λαλιώτη στην έκθεση, στην οποία παρουσιάζεται ο οικολογικός σχεδιασμός των κτιρίων, ενώ έδειξε ιδιαίτερο ενδιαφέρον για τις τεχνολογίες και τα προϊόντα που είναι φιλικά προς το περιβάλλον, τα παραδείγματα των εφαρμογών, καθώς και τις θεσμικές ρυθμίσεις του ΥΠΕΧΩΔΕ.
 Βασικό σημείο στην ομιλία του Κώστα Σημίτη ήταν η αναφορά στην ανάπτυξη και η παραδοχή ότι μπορεί να ενέχει πολλούς κινδύνους: «Μια από τις πιο ριζοσπαστικές μεταβολές των τελευταίων δεκαετιών στη συλλογική μας συνείδηση είναι η συνειδητοποίηση ότι στην ανάπτυξη εμφανίζονται μεγάλοι κίνδυνοι, όταν ο άνθρωπος παραβιάζει τους νόμους του φυσικού του περιβάλλοντος και κυριολεκτικά βιάζει τη φύση, μέσα στην οποία δημιούργησε την κοινωνική του ζωή. Αυτή η απλή αλήθεια αποτελεί οδυνηρή πραγματικότητα κατ' εξοχήν στις πόλεις, όπου η δημιουργία ενός τεχνητού περιβάλλοντος διαβίωσης φτάνει στην αποκορύφωσή της».
 Αναφερόμενος στις πόλεις, τις χαρακτήρισε σύνθετο και φυσικό κοινωνικό οικοσύστημα, αφού, όπως είπε, πρόκειται για σύνθετους παραγωγικούς μηχανισμούς, πολύπλοκα και ευαίσθητα κοινωνικά συστήματα, χώρους δημιουργίας, καινοτομίας και επινοητικότητας, αποθέματα πολιτισμού και ιστορικής μνήμης. Γι' αυτό και κάθε αναφορά στη σωστή τους ανάπτυξη, κάθε προσπάθεια συμφιλίωσης 
της ανάπτυξής τους με το σεβασμό στη φύση που τις περιβάλλει ή επιβιώνει μέσα σ' αυτές πρέπει να λαμβάνει υπόψη την ιδιαιτερότητά τους».
 Ο πρωθυπουργός τόνισε ότι ακριβώς αυτή είναι η πρόκληση, αφού πρέπει να λαμβάνουμε υπ' όψιν μας το αίτημα της αειφόρου ή βιώσιμης ή διατηρήσιμης ανάπτυξης, σύμφωνα με το οποίο η χρήση ή η απόλαυση από τους ανθρώπους των φυσικών και πολιτισμικών πόρων δεν πρέπει να οδηγεί στην εξάντληση ή καταστροφή τους. Γι' αυτό το λόγο, όπως επισήμανε, υπάρχει επείγουσα ανάγκη καινοτομικής αντιμετώπισης του σχεδιασμού των πόλεων.
 «Πρέπει να εξασφαλίσουμε ευχάριστες συνθήκες διαβίωσης, αλλά και να μάθουμε να 
χρησιμοποιούμε τεχνολογίες και υλικά, για μια περιβαλλοντικά σωστή πόλη», τόνισε ο Κώστας Σημίτης και πρόσθεσε: «Πρόθεση δεν είναι απλώς να δημιουργήσουμε περιβαλλοντικά ευχάριστους χώρους, αλλά να συμβάλλουμε στην προσπάθεια προστασίας και διατήρησης των φυσικών πόρων. Βασική αρχή μας πρέπει 
να είναι η προσπάθεια να αντλούμε το μεγαλύτερο δυνατό όφελος από κάθε μονάδα φυσικών, αλλά και ανθρωπογενών πόρων που χρησιμοποιούμε».
 Κλείνοντας την ομιλία του, ο πρωθυπουργός παρέθεσε τους τρόπους με τους οποίους θα επιτευχθεί η «αναγέννηση» των πόλεων. «Για να πετύχουμε, χρειαζόμαστε μια τεράστια προσπάθεια συνεργασίας κεντρικής κυβέρνησης, Tοπικής 
Aυτοδιοίκησης, παραγωγικών φορέων και δυνάμεων, καθώς και τοπικών εθελοντικών φορέων. Το βάθος των αλλαγών που χρειάζονται, τόσο σε διοικητικές και κοινωνικές πρακτικές, όσο και σε νοοτροπία, επιβάλλει ευρύτατη συναίνεση και αποδοχή. Το περιβάλλον των πόλεων είναι υπόθεση όλων μας».
