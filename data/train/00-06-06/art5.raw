Το τελευταίο ανέκδοτο μυθιστόρημα που άφησε πίσω του ο Φρέντυ Γερμανός, είναι από χθες στη διάθεση του αναγνωστικού κοινού. Είναι το ιστορικό μυθιστόρημα, με τον τίτλο «Το αντικείμενο (Νίκος Ζαχαριάδης) » (εκδόσεις «Καστανιώτη») που αναφέρεται στον ηγέτη του ΚΚΕ, αυτής της αμφιλεγόμενης προσωπικότητας που ξεκίνησε από λιμενεργάτης στην Πόλη, ηγήθηκε του Κόμματος την εποχή που η Αριστερά είχε το πάνω χέρι, και αυτοκτόνησε την 1η Αυγούστου 1973. 
 Στα χέρια μας, όπως μας διαβεβαιώνει στον πρόλογο του βιβλίου, η κόρη του Γερμανού, Ναταλία, κρατάμε «αυτούσιο το κείμενο, ώς την τελευταία σελίδα που πρόλαβε να γράψει, μαζί με τις προσωπικές του σημειώσεις και τις απομαγνητοφωνημένες συζητήσεις του με τη Ρούλα Κουκούλου, τη γυναίκα του Ζαχαριάδη».
 «Λένε», γράφει στο συγκινητικό και συγκινημένο σημείωμά της, «ότι οι άνθρωποι που φεύγουν από κοντά μας "πεθαίνουν" μόνο όταν τους ξεχνάς. Αν είναι έτσι, νιώθω πολύ τυχερή που ο μπαμπάς μου θα είναι πάντα ζωντανός. Τα βιβλία του τα γραπτά του, οι συνεντεύξεις του, τα χρονογραφήματά του είναι εδώ. Αρα κι εκείνος. 
 Το βιβλίο που κρατάτε στα χέρια σας έχει αυτή την ιδιαιτερότητα που έχει κάθε τι "πρώτο" ή "τελευταίο". 
 Οταν ο μπαμπάς μου έμαθε για πρώτη φορά τη σοβαρότητα της αρρώστιας του, μου τηλεφώνησε.
 "Είσαι η πρώτη που το μαθαίνει", μου είπε κι εγώ τον άκουγα αμίλητη και ανίκανη να καταλάβω, να το πιστέψω, να το δεχτώ.
 "Δεν ξέρω, αλλά τον Ζαχαριάδη πρέπει να τον τελειώσω. Πρέπει να προλάβω".
 Υστερα μπήκε στο νοσοκομείο. Την πρώτη μέρα που πήγα να τον δω, είχε δίπλα στο 
μαξιλάρι του ένα ντοσιέ, στυλό, χαρτιά με σημειώσεις.
 Οπως γνωρίζουμε ο Φρέντυ Γερμανός δεν πρόλαβε. Η έρευνά του και το ρεπορτάζ κράτησε δύο χρόνια... «Και τώρα σας αφήνω. Εχω την αίσθηση ότι ο μπαμπάς βιάζεται να ξεφυλλίσει το βιβλίο του...». Τελειώνει το σημείωμα της Ναταλίας.
