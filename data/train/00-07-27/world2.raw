Σε δύο διαφορετικούς κόσμους επέστρεψαν χθες από τις συνομιλίες του Καμπ Ντέιβιντ, οι ηγέτες του Ισραήλ και των Παλαιστινίων, ενώ ο Παλαιστίνιος ηγέτης, Γιάσερ Αραφάτ, άρχισε ήδη να μιλά για ενδεχόμενο νέο γύρο μέσα στον Αύγουστο.
 Πολύ πιο επιφυλακτικός είναι ο Ισραηλινός πρωθυπουργός, Εχούντ Μπάρακ, που δεν
μπορεί αυτή τη στιγμή να γνωρίζει ούτε το προσωπικό πολιτικό του μέλλον, καθώς
δεν εξασφάλισε στο Καμπ Ντέιβιντ μια συμφωνία που θα μπορούσε να θέσει σε δημοψήφισμα, εξασφαλίζοντας έτσι εμμέσως και ψήφο εμπιστοσύνης από το λαό.
 Αντιθέτως, τα ήδη έντονα προβλήματα που έχουν αποδυναμώσει τον κυβερνητικό συνασπισμό αναμένεται να ενταθούν καθώς ο Μπάρακ ήδη αντιμετωπίζει τόσο την οργή των συντηρητικών για τις υποχωρήσεις που λέγεται ότι έκανε στο Καμπ Ντέιβιντ και την απογοήτευση των αριστερών για τη μή επίτευξη συμφωνίας.
 Τελείως διαφορετικό ήταν το κλίμα στα παλαιστινιακά εδάφη, όπου ο Γιάσερ Αραφάτ έγινε δεκτός ως ήρωας γιατί επέμεινε στις παλαιστινιακές θέσεις και ειδικά στο θέμα της Ιερουσαλήμ. Χιλιάδες Παλαιστίνιοι χόρευαν στους δρόμους της Γάζας, πριν ακόμα φθάσει ο Παλαιστίνιος ηγέτης. «Ακολουθούμε τον Αραφάτ στο δρόμο για την Ιερουσαλήμ», έγραφαν πανό που είχαν τοποθετηθεί στους δρόμους.
 «Ο λαός μας στέκεται δίπλα στον Αραφάτ που δεν υποχώρησε στις αμερικανικές πιέσεις. Δεν υπάρχει λύση χωρίς την Ιερουσαλήμ και την επιστροφή των προσφύγων», δήλωσε ο αρχηγός της Φατάχ, Μαρουάν αλ Μπαργκούτι.
 Οπως είπε ο Αραφάτ, «ο Μπιλ Κλίντον δήλωσε χθες ότι είναι δυνατό να επιστρέψουμε για άλλη μια φορά τον επόμενο μήνα στην Ουάσιγκτον ή σε όποιο άλλο μέρος επιλέξει ο ίδιος».
Σχετικά με την εξέλιξη των συνομιλιών στο Καμπ Ντέιβιντ, ο Παλαιστίνιος ηγέτης είπε ότι διαπίστωσε μια «προσέγγιση απόψεων» ανάμεσα στους Παλαιστίνιους και τους Ισραηλινούς.
 «Οι συνομιλίες παρουσίασαν εξαιρετικές δυσκολίες (...) όχι μόνο γύρω από το ζήτημα της Ιερουσαλήμ, αλλά και γύρω από εκείνο των προσφύγων», είπε ο Αραφάτ,
για να προσθέσει ότι «υπήρξε προσέγγιση ορισμένων απόψεων, όμως δεν καταλήξαμε
Υπενθύμισε ακόμα ότι «υπάρχει μια συμφωνία ανάμεσα σε εμάς και τον Εχούντ Μπάρακ να επαναλάβουμε τις διαπραγματεύσεις έως τις 13 Σεπτεμβρίου», ημερομηνία «ανακήρυξης του ανεξάρτητου παλαιστινιακού κράτους με πρωτεύουσα την Ιερουσαλήμ, είτε αυτό αρέσει, είτε όχι».
 Σύμφωνα με το ισραηλινό ραδιόφωνο, κατά τις συνομιλίες του Καμπ Ντέιβιντ η ισραηλινή πλευρά προσέφερε στους Παλαιστίνιους μια πρωτεύουσα στην ανατολική Ιερουσαλήμ με το όνομα Αλ Κουντς (το αραβικό όνομα της πόλης) στην οποία θα ανήκαν ορισμένες από τις αραβικές περιοχές της πόλης καθώς και ελεύθερη διέλευση μέχρι το τέμενος Αλ Ακσά στην παλιά πόλη.
