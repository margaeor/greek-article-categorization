Στις «πλάτες» της δραχμής κινδυνεύει να εξελιχθεί τους επόμενους μήνες ο «καβγάς» στην Ε.Ε. για το ποιος φταίει για την πτώση διαρκείας του ευρώ έναντι του δολαρίου και του γεν.
Το «κόστος» αυτών των πιέσεων εκτιμάται ότι μπορεί να προκαλέσει προβλήματα στην ομαλή προσέγγιση της δραχμής στην κεντρική ισοτιμία με το ευρώ, αν δεν εκτονωθεί μέσα στις επόμενες εβδομάδες.
Οι «κριτικές» και τα «σχόλια» για την ανετοιμότητα της δραχμής να ενταχθεί στο ευρώ, που διατυπώθηκαν κυρίως από την πλευρά παραγόντων της γερμανικής χριστιανοδημοκρατίας, έχουν προκαλέσει ανησυχίες όσον αφορά τη σκοπιμότητά τους και το ενδεχόμενο να επηρεάσουν αρνητικά τις αγορές.
Aνώτατο διοικητικό στέλεχος της ΤτΕ τα σχολιάζοντας στην «Οικονομία» τις δηλώσεις ενάντια στην δραχμή τις χαρακτήρισε ως «απαράδεκτες» και διατύπωσε την εκτίμηση ότι «έχουν πολιτική σκοπιμότητα. Γίνονται για εσωτερική κατανάλωση και για να βρεθεί αποδιοπομπαίος τράγοςΣ για την πτώση του ευρώ...».
Υπογραμμίζει μάλιστα ότι η Ελλάδα δεν αντιμετωπίσθηκε ευνοϊκά και οπωσδήποτε δεν δημιουργεί προηγούμενο για τις άλλες υπό ένταξη χώρεςΣ. Πάντως από την πλευρά της T.τ.E αφήνουν ανοιχτό το ενδεχόμενο για μαι συγκρατημένη μείωση των επιτοκίων μέσα στον Mάϊο.
Ο «καβγάς», πάντως, για το αν φταίει η επικείμενη ένταξη της δραχμής στο ευρώ ή όχι για τη νέα βουτιά του ευρωνομίσματος, άναψε μετά τη θετική εισήγηση της Κομισιόν και της ΕΚΤ και συνεχίζεται με αυξανόμενη ένταση με κέντρο κυρίως τη Φρακφούρτη.
Αρμόδια στελέχη του οικονομικού επιτελείου της κυβέρνησης αρνούνται για λόγους «τακτικής» να κρατήσουν επίσημα «επιθετική» στάση απέναντι σε όσους -κυρίως τους γερμανούς τραπεζίτες του Xριστιανοδημοκρατικού Kόμματος- ισχυρίζονται ότι η είσοδος της δραχμής αδυνατίζει το ευρώ, αλλά, όπως παρατηρούν, «η αδυναμία του ευρώ στις αγορές συναλλάγματος αντανακλά το γεγονός ότι οι αγορές αυτές δεν ακολουθούν την εξέλιξη των δημοσιονομικών μεγεθών της κάθε οικονομίας, τα λεγόμενα fundamentalsΣ, αλλά την προεξοφλούν. Αυτό είναι το πρόβλημα του ευρώ και όχι βέβαια η δραχμή...».
Στο πλαίσιο αυτό θυμίζουν τη διευκρινιστική παρατήρηση του επιτρόπου Πέδρο Σόλμπες στο Ευρωκοινοβούλιο, σύμφωνα με την οποία «αν η γερμανική οικονομία είχε κριθεί το 1998 με την ίδια αυστηρότητα», με την οποία κρίθηκε η ελληνική οικονομία τώρα, «τότε δεν θα είχε κριθεί ικανή να συμμετάσχει στην ΟΝΕ».
Κύκλοι του οικονομικού επιτελείου σημειώνουν ότι οι δηλώσεις εναντίον της εισαγωγής της δραχμής στη ζώνη του ευρώ, έμμεσα στοχεύουν τις διαδικασίες της διεύρυνσης, στο πλαίσιο της οποίας εννέα χώρες της Κ.Α. Ευρώπης, από τη συνολική λίστα των δεκατριών υποψηφίων, θα είναι έτοιμες, από πλευράς ικανοποίησης των κριτηρίων να ζητήσουν την ένταξή τους το 2004, σύμφωνα με δήλωση του επιτρόπου Βερχόιγκεν...
Στην προοπτική αυτή αντιτίθεται με έμμεσο αλλά έντονο τρόπο μια ισχυρή μερίδα της πλειοψηφούσας στο Ευρωκοινοβούλιο χριστιανοδημοκρατικής πτέρυγας, η οποία υποστηρίζεται από ισχυρούς παράγοντες του τραπεζικού χώρου στις χώρες της κεντρικής Ευρώπης. Η άποψη που διατυπώνεται από την πτέρυγα αυτή είναι ότι η εισαγωγή οικονομιών με δημοσιονομικές ανισορροποίες, όπως αυτές που διαπιστώνει η ΕΚΤ στην έκθεσή της για την Ελλάδα πρέπει να αναστείλουν τη διαδικασία ένταξης των νομισμάτων τους στη ζώνη του ευρώ για μερικά χρόνια, για να μη επιδεινώσουν ακόμα περισσότερο την εσωτερική και εξωτερική αξία του ευρώ...
Την άποψη αυτή έχουν ήδη υποστηρίξει εκπρόσωποι των γερμανών βιομηχάνων πέραν των τραπεζιτών.
Οι ισχυρισμοί αυτοί δεν ευσταθούν, υποστηρίζεται από την πλευρά της ελληνικής κυβέρνησης, γιατί αφενός «η ελληνική οικονομία ικανοποιεί με αρκετή αυστηρότητα τα κριτήρια ένταξης» και αφετέρου το πρόβλημα του ευρώ δεν έχει να κάνει «με οικονομίες οι οποίες έχουν σχετικά μικρή συμμετοχή στο συνολικό όγκο της ευρωπαϊκής οικονομίας...».
Το πρόβλημα του ευρώ έναντι του δολαρίου και του γεν, σύμφωνα με τα επιχειρήματα των εκπροσώπων της ελληνικής κυβέρνησης, βρίσκεται στο ότι ο ρυθμός ανάπτυξης της Ε.Ε. είναι χαμηλός και η ανταγωνιστικότητά της ενισχύεται από τη χαμηλή ισοτιμία του ευρώ και όχι από την υψηλή αύξηση της παραγωγικότητας της εργασίας.
Αλλωστε, προσθέτουν, αυτό που εμφανίζεται ως κύριο πρόβλημα για την εξωτερική αξία της δραχμής, το μεγάλο χρέος, θα αποκλιμακωθεί κάτω από το 100% του ΑΕΠ με πολύ ταχύτερους ρυθμούς τα αμέσως επόμενα χρόνια.
Στην πραγματικότητα, βέβαια, η Ε.Ε. «υποφέρει» από το γεγονός ότι το ενιαίο της νόμισμα υποστηρίζεται από ένδεκα διαφορετικές και εσωτερικά ανταγωνιστικές οικονομίες (με μεγάλες ανισορροποίες στις αγορές κεφαλαίου, προϊόντων, υπηρεσιών, εργασίας, φορολογικών συστημάτων, κ.λπ.), οι οποίες όμως παράλληλα υποχρεώνονται να λειτουργήσουν κάτω από κοινή νομισματική πολιτική.
Ομως και στο τελευταίο αυτό σημείο, την κοινή νομισματική πολιτική, εκφράζονται οι εσωτερικές της ανισορροπίες, καθώς αυτή καθορίζεται, όπως όλοι παραδέχονται πλέον, σε σχέση με τις οικονομικές εξελίξεις ex poste και όχι ex ante, λόγω της εσωτερικής «πολυφωνίας» της ΕΚΤ.
