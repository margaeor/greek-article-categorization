Στη χώρα των «μη αντικειμενικών ΜΜΕ», ο «μουζάκας» είναι παρωχημένος και το τσίπουρο κατεβαίνει καλύτερα με τους «μεζέντες». Ο πολιτισμός εν αφθονία, όχι όμως και οι θέσεις πάρκινγκ. Ευτυχώς που οι ιερόδουλοι ελέγχονται για AIDS και ο αμερικανικός «στόλος» θα είναι ασφαλής. 
Στη σκιά της τρομολάγνας έκθεσης για την Ελλάδα, οι υπόλοιπες «εκθέσεις» των αμερικανών αξιωματούχων επιχειρούν μια ελαφροΐσκιωτη προσέγγιση για το τι εστί Ελλάδα και έλληνας...
Tα στιγμιότυπα από την καθημερινή ζωή του έλληνα πολίτη μεταφέρονται στα κιτάπια του Στέιτ Ντιπάρτμεντ κι από εκει στο Ιντερνετ, ώστε να ενημερώνονται Aμερικανοί και μη για την Ελλάδα.
Το πιο πρόσφατο δελτίο «απογραφής» συντάχθηκε τον Οκτώβριο του 1998. Περιλαμβάνει στοιχεία για τη γεωγραφική της θέση, την έκταση, τον πληθυσμό, την ιστορία, την πολιτική κατάσταση, το εκπαιδευτικό σύστημα, τα ΜΜΕ κ.ά.
 Ο αρμόδιος συντάκτης παραθέτει την άποψή του επιλεκτικά. Οπως για παράδειγμα στο κεφάλαιο για τα ΜΜΕ, όπου διαβάζουμε: 
«Αποτελούν ισχυρό θεσμό κι έχουν μεγάλη επιρροή. Η αντικειμενικότητα, όπως είναι γνωστή στο σύνολο των αμερικανικών μέσων ενημέρωσης, δεν υπάρχει στα ελληνικά ΜΜΕ. Τα περισσότερα ανήκουν σε επιχειρηματίες με εκτεταμένο εμπορικό ενδιαφέρον σε άλλους τομείς της οικονομίας. 
Χρησιμοποιούν τις εφημερίδες, τα περιοδικά, τα ραδιόφωνα και την τηλεόραση για να υποστηρίξουν τις εμπορικές τους επιχειρήσεις ώστε στη συνέχεια να αποκτήσουν πολιτική επιρροή».
 Για την εκπαίδευση σημειώνει: «Αφού η ελληνική νομοθεσία δεν επιτρέπει τη λειτουργία ιδιωτικών πανεπιστημίων, ένας μεγάλος και αυξανόμενος αριθμός μαθητών επιλέγει την ανώτερη μόρφωση του εξωτερικού». 
Βέβαια, έχουν προηγηθεί διαπιστώσεις για την προβληματική είσοδο των υποψηφίων στα πανεπιστήμια και τα τεχνολογικά ιδρύματα, τους χαμηλούς μισθούς των καθηγητών, τις ελλείψεις σε βιβλία, εργαστήρια και ηλεκτρονικούς υπολογιστές.
Aυτό που φαίνεται να μην καλοαρέσει στον συντάκτη είναι ότι «δήμοι και κοινότητες, με εκλεγμένους αξιωματούχους, δεν διαθέτουν οικονομική αυτονομία και εξαρτώνται πλήρως από την κεντρική εξουσία».
 Σε όσους αμερικανούς πολίτες επιθυμούν να κάνουν τουρισμό στην Ελλάδα, το Στέιτ Ντιπάρτμεντ διαθέτει μια ακόμη «έκθεση» με αναλυτικές οδηγίες για το τι πρόκειται να αντιμετωπίσουν.
«Οι επισκέπτες πρέπει να προτετοιμαστούν για αμυντική οδήγηση. Εντονο κυκλοφοριακό και άσχημο οδικό δίκτυο», σημειώνουν, και βαθμολογούν αναλόγως:
 Τους πληροφορούν επίσης ότι η ελληνική νομοθεσία είναι ιδιαιτέρως αυστηρή: «Με βάση τον ελληνικό νόμο, ακόμα κι αν διαπράξεις αδίκημα εν αγνοία σου, διώκεσαι, συλλαμβάνεσαι ή ακόμα και προφυλακίζεσαι. H τιμωρία μπορεί να είναι αυστηρότερη και από τις ΗΠA, για παρόμοια αδικήματα».
 Καλοί οδηγοί, νόμιμοι, και με μετρητά στην τσέπη για παν ενδεχόμενο. «Οι περισσότεροι γιατροί και τα νοσοκομεία συχνά απαιτούν να πληρώνονται αμέσως και με μετρητά για τις υπηρεσίες υγείας που θα προσφέρουν».
 Προσοχή στα ψώνια: «Οι τιμές σε πολλά αντικείμενα είναι πολύ πιο υψηλές απ' ό,τι στις ΗΠA.
 Οι αμερικανοί πολίτες ενημερώνονται ότι οι ελληνίδες ιερόδουλοι καλύπτονται από την ελληνική πολιτεία, ώστε να εξετάζονται σε τακτά χρονικά διαστήματα για τον θανατηφόρο ιό του AIDS.
 Ενα άλλο στέλεχος του Στέιτ Ντιπάρτμεντ, ο Τ. Ντάτον, επηρεασμένος θαρρείς από το τσίπουρο ­που δείχνει να προτιμά από το ούζο­ είναι πιο «χαλαρός» στις περιγραφές του. «Η πύλη των Βαλκανίων», τιτλοφορείται η δική του έκθεση για τη Θεσσαλονίκη, που δημοσιεύει με τη μορφή αφιερώματος στο τεύχος Σεπτεμβρίου του ηλεκτρονικού περιοδικού του Στέιτ Ντιπάρτμεντ.
 «Για τους πολεοδόμους, η Θεσσαλονίκη είναι ένας εφιάλτης. Πριν από αρκετά χρόνια, οι τοπικές αρχές αποφάσισαν να χτίσουν απελπισμένα ένα υπόγειο γκαράζ. 
Οι μπουλντόζες έσκαψαν, για ν' ανακαλύψουν τελικά ίχνη από τουρκικά κτίσματα και αρχαία απομεινάρια της βυζαντινής, ρωμαϊκής και ελληνιστικής περιόδου. Οι μπουλντόζες βγήκαν έξω και τα αρχαία μπήκαν μέσα. Αν και το πάρκινγκ δεν μπορούσε να χτιστεί, είχαν ανασκαφεί τουλάχιστον τα ευρήματα».
 Γοητευμένος απ' τις ομορφιές της συμπρωτεύουσας, πιστεύει ότι «η Ελλάδα έχει περισσότερα να προσφέρει στους τουρίστες απ' τα ασβεστωμένα αιγαιοπελαγίτικα σπίτια», παραπέμποντας στις ακρογιαλιές της Χαλκιδικής και τις ομορφιές του Ολύμπου.
 Για τον ίδιο, ο ελεύθερος χρόνος στην Ελλάδα είναι σχεδόν ταυτισμένος με το φαγητό. «Οι Eλληνες συρρέουν στις ταβέρνες αργά το απόγευμα και περνούν την ώρα τους τρώγοντας, πίνοντας και κουβεντιάζοντας ζωηρά. Η τοπική κουζίνα είναι δραματικά διαφορετική και καλύτερη απ' το μουσακά και το σουβλάκι που βρίσκεις στα ελληνικά εστιατόρια ανά τον κόσμο». 
 Εχει μετρήσει ακόμη τις ταβέρνες και τα κέντρα διασκέδασης της Θεσσαλονίκης ο κ. Ντάτον: «Είναι περίπου 3.000». Ομως, «σε απόσταση απ' αυτές της χαρές, η ζωή στη Θεσσαλονίκη είναι δύσκολη. Το κυκλοφοριακό προκαλεί χάος. Οι δρόμοι είναι στενοί και το παρκάρισμα ακατόρθωτο».
 Οι αμερικανικές εκθέσεις κάνουν ειδική μνεία στη γραφειοκρατία: «Υποθέσεις μπορούν να πάρουν εβδομάδες και μήνες έως ότου επιλυθούν. Βέβαια, οι έμπειροι και λίγο καρτερικοί ξένοι επισκέπτες μαθαίνουν να ζουν ακολουθώντας αυτό που οι Eλληνες λένε: Αργά, αργά»... 
Η ετήσια αναφορά του Στέιτ Ντιπάρτμεντ για τις θρησκευτικές ελευθερίες στη χώρα μας ακολουθεί παρόμοιο μοτίβο με αυτήν για την τρομοκρατία. Είναι καταπέλτης...
Συντάχθηκε τον Σεπτέμβριο του 1999 και δημοσιεύθηκε στο περιοδικό του Στέιτ Ντιπάρτμεντ τον περασμένο Φεβρουάριο.
Οι έλληνες ορθόδοξοι εμφανίζονται να υπερέχουν, τυπικά και ουσιαστικά, έναντι των μελών άλλων θρησκευμάτων. Φέρονται να κατέχουν όλες τις καλές θέσεις στις δημόσιες υπηρεσίες και το στρατό, να συμπεριφέρονται καταπιεστικά έναντι των αλλόθρησκων συμπατριωτών τους και να απολαμβάνουν όλων των προνομίων.
Χαρακτηριστικά αναφέρεται στην έκθεση: «Η Ορθόδοξη Eκκλησία, είναι η μόνη θρησκεία στην Ελλάδα που καλύπτεται από το νόμο για να είναι νομικό πρόσωπο δημοσίου δικαίουΣ. Αλλες θρησκείες κρίνονται ως νομικά πρόσωπα ιδιωτικού δικαίουΣ. Καμιά μη Ορθόδοξη Eκκλησία δεν μπορεί σαν θρησκευτική οντότητα να έχει δικιά της ιδιοκτησία. Το ακίνητο θα πρέπει να ανήκει σε μια συγκεκριμένη νομική ύπαρξη και όχι στην Eκκλησία».
Επιρρίπτονται ευθύνες στην ελληνική κυβέρνηση που δεν έχει λάβει μέτρα ώστε να πάψει ο διαχωρισμός εξαιτίας της αναγραφής του θρησκεύματος στις ταυτότητες. Ενώ αφήνονται αιχμές για το γεγονός ότι δεν έχει εντοπίσει ακόμα τους υπαίτιους των επιθέσεων εναντίον εβραϊκών στόχων σε Αθήνα, Καβάλα και Τρίκαλα που συνέβησαν το 1997 και το '98.
«Στο μυαλό πολλών Eλλήνων, ένας έλληνας πατριώτης είναι μόνον ορθόδοξος χριστιανός. Μη ορθόδοξοι πολίτες παραπονιούνται ότι αντιμετωπίζονται με καχυποψία και ότι τους λένε ότι δεν είναι πραγματικοί Eλληνες, όταν εκδηλώνουν την θρησκευτική τους πεποίθηση. Ισχυρίστηκαν ακόμη, ότι περιορίστηκαν στην εξέλιξη της επαγγελματικής τους πορείας στο στρατό και τις δημόσιες υπηρεσίες», διαβάζουμε μεταξύ άλλων.
Η αναφορά επισημαίνει ότι: «Στο στρατό, μόνον μέλη της Ορθόδοξης Eκκλησίας μπορούν να ελπίζουν για τη θέση αξιωματικών. Μόνον δύο μουσουλμάνοι αξιωματικοί προήχθησαν σε ανώτερες βαθμίδες».
