Η μοίρα των δασών της Μεσογείου, είτε μας αρέσει είτε όχι, είναι να καίγονται και να ανανεώνονται μέσα σε μεγάλα χρονικά διαστήματα. 
Η Ελλάδα, όμως, κατέχει μια παγκόσμια πρωτοτυπία: πολύ συχνά στη θέση των καμένων εκτάσεων «ξεφυτρώνουν» βίλες, αυθαίρετα κτίσματα ακόμη και ολόκληροι οικισμοί. 
Χαρακτηριστικές περιπτώσεις είναι οι κοινότητες Ροδόπολης και Πεντέλης στην Αττική. 
Τα προηγούμενα χρόνια έχουν καεί αρκετές φορές και, αντί να κηρυχθούν αναδασωτέες, όπως ρητά ορίζει ο νόμος, μένουν όπως τις άφησε η φωτιά, έρμαια καταπατητών, συνεταιρισμών με τίτλους ιδιοκτησίας και εργολάβων. 
«Η Ροδόπολη είναι γνωστή από τις καταστροφικές πυρκαγιές του 1973, του 1981, του 1990 αλλά και πρόσφατα του 1998», λέει ο πρόεδρος της κοινότητας Πέτρος Γούλας. 
«Πάντοτε, μετά τις φωτιές, δηλώνουμε εγγράφως στις αρμόδιες υπηρεσίες την πρόθεσή μας για αναδάσωση και ζητάμε τη σχετική άδεια. Ποτέ μα ποτέ μέχρι σήμερα δεν μπήκαν στον κόπο να μας δώσουν μια απάντηση. Εστω και αρνητική. Οσο για αναδασώσεις: Δεν έχει φυτευτεί ούτε δέντρο». 
Πέντε χρόνια μετά τη μεγάλη πυρκαγιά του '90, η «Κ.Ε.» είχε επισκεφθεί και πάλι την περιοχή. «Επιβλητικές ολόλευκες βίλες σκαρφαλωμένες στον ορίζοντα της κορυφογραμμής κι ανάμεσα τους το βουητό των οικοδομικών μηχανημάτων για να τελειώσει το χτίσιμο μερικών ακόμη πολυεπίπεδων σπιτιών», διαπίστωνε το ρεπορτάζ. 
Η κατάσταση δυστυχώς έχει επιδεινωθεί από τότε. Οι πολυεπίπεδες βίλες είναι πολύ περισσότερες, ενώ στη θέση του καμένου δάσους έχουν ανοίξει δρόμοι, αρκετοί από τους οποίους είναι ήδη ασφαλτοστρωμένοι. Οσο κι αν ακούγεται εξωφρενικό, εκατοντάδες στρέμματα του πευκοδάσους της Ροδόπολης έχουν ενταχθεί στο σχέδιο πόλης από το 1964.
Οι πυρκαγιές ξεκαθαρίζουν απλά κάποια νομικά κωλύματα που εμποδίζουν τους εργολάβους να χτίσουν όσο υπάρχει το δάσος. «Η περιοχή ανήκε σε κάποιον τοπικό τσιφλικά, ο οποίος την πούλησε κάποτε στον οικοδομικό συνεταιρισμό "Νέα Αιολίδα". Ο συνεταιρισμός αυτός είχε κατορθώσει να εντάξει εδώ και χρόνια στο σχέδιο πόλης εκατοντάδες στρέμματα δάσους», εξηγεί ο Π. Γούλας. 
Μάλιστα, σε σημεία που δεν έχει αγγίξει η φωτιά, κόβουν δέντρα με την άδεια του δασαρχείου και της πολεοδομίας.
Στην Πεντέλη που έχει επίσης καταστραφεί από πυρκαγιές τα προηγούμενα χρόνια, η κατάσταση είναι περισσότερο «ελεγχόμενη». Δεν λείπουν ωστόσο συντονισμένες προσπάθειες καταπατήσεων και μάλιστα από μεγάλους οικοδομικούς συνεταιρισμούς που κατέχουν εκατοντάδες στρέμματα δάσους και ασκούν πολλαπλές πιέσεις σε παράγοντες της περιοχής και υπηρεσίες της πολιτείας. 
«Το πρόβλημα στην Πεντέλη δεν είναι οι μεμονωμένοι καταπατητές αλλά οι μεγάλοι συνεταιρισμοί. Πριν από 20 χρόνια, ο οικοδομικός συνεταιρισμός "ΠΑΝ" κατόρθωσε να εντάξει στο σχέδιο ολόκληρο το Ντράφι», τονίζει ο πρόεδρος της κοινότητας Δημήτρης Στεργίου-Καψάλης. 
«Μετά τις πυρκαγιές των τελευταίων ετών έχει ευαισθητοποιηθεί τόσο η πολιτεία όσο και άλλοι φορείς και δεν ενδίδουν στα σχέδια των καταπατητών. Εκείνοι βέβαια δεν σταματούν να πιέζουν και να περιμένουν την κατάλληλη στιγμή». Σύμφωνα με το συνομιλητή μας, ο συνεταιρισμός «Νέα Κωνσταντινούπολη» κατέχει στο ανατολικό όριο της κοινότητας 550 στρέμματα καμένης αναδασωτέας γης που μέχρι τη φωτιά του '98 ήταν ακραιφνώς δασική. 
Ο συνεταιρισμός «Αγιος Τιμόθεος» κατέχει στην περιοχή της Αγίας Τριάδας 220 στρέμματα γης με παρόμοιο χαρακτηρισμό. 
Οι απόψεις των δύο προέδρων ταυτίζονται και σε ένα άλλο σημείο. Ζητούν την ένταξη στο σχέδιο πόλης περιοχών εντός των οικισμών τόσο της Ροδόπολης όσο και της Πεντέλης, με το ίδιο μάλιστα επιχείρημα. «Δεν μπορεί να εντάσσονται σημεία όπως τα Λυκορέματα, που το όνομά τους και μόνο δηλώνει περί τίνος πρόκειται, και να είναι εκτός σχεδίου οι πλατείες των κοινοτήτων μας».
Ενδεικτικό της κατάστασης που επικρατεί στην Πεντέλη στο θέμα των αναδασώσεων αποτελεί το γεγονός ότι, λίγο καιρό μετά τις μεγάλες φωτιές του 1998, τα μέλη του Πολιτιστικού Συλλόγου της περιοχής προσέφυγαν στο Συμβούλιο της Επικρατείας. 
Οπως μας πληροφορεί ο Παναγιώτης Ραυτόπουλος, γενικός γραμματέας του συλλόγου, «Με εισήγηση του δασάρχη στις αναδασωτέες περιοχές δεν περιλαμβάνεται το σύνολο των καμένων εκτάσεων, για παράδειγμα, στην περιοχή του Αστεροσκοπείου. Περιμένουμε με ενδιαφέρον τη γνωμοδότηση του ΣτΕ».
Πρέπει να σημειώσουμε, πάντως, ότι έπειτα από εισαγγελική έρευνα που ακολούθησε την πυρκαγιά στην Πεντέλη του 1995, αποκαλύφθηκε ότι γύρω στα 6.000 στρέμματα δασικής έκτασης που είχαν καεί δεν είχαν ακολουθήσει το δρόμο της αναδάσωσης, αλλά αυτόν της οικοπεδοποίησης.
Παρά τις πυρκαγιές, τις καταπατήσεις, την ανοικοδόμηση αλλά και τα «λογικά» αιτήματα όσων κατοικούν περί αυτά, τα δάση της Αττικής εξακολουθούν να δίνουν ανάσες ζωής. Το ερώτημα είναι μέχρι πότε.
Σε πΟσα καμένα στρέμματα αντιστοιχεί μία «πύρινη λαίλαπα»; Τι καμένη έκταση καταλαμβάνει ο «κρανίου τόπος»; Ποιος αποφασίζει τελικά πόσα δέντρα, πόσο δάσος χάνεται κάθε φορά; Τα ΜΜΕ; Το WWF; Μήπως ο κ. δήμαρχος; Ο υπουργός ή κάποιος ιεράρχης σε περιοδεία; 
Πάντως, οι εξ επαγγέλματος αρμόδιοι, η Πυροσβεστική Υπηρεσία (ΠΥ) και η Δασική Υπηρεσία (ΔΥ), ούτε στην αριθμητική, στο μέτρημα δηλαδή της καταστροφής, δεν τα βρίσκουν. Οι αποκλίσεις μεταξύ τους φτάνουν το πολλαπλάσιο, όχι μόνο όταν εν θερμώ εκτιμούν μια πυρκαγιά όπως αυτή στη Σάμο, αλλά και όταν, στο τέλος του χρόνου, εκδίδουν επίσημα στοιχεία για όλη την επικράτεια. 
Ομως, η παραπληροφόρηση είναι μόνο το ορατό τίμημα αυτής της παράδοξης μάχης των αριθμών. Ο πραγματικά ζημιωμένος είναι τα δάση, καθώς η καταγραφή των πυρκαγιών έχει σημασία τόσο για τις ενέργειες προστασίας (πρόληψη-καταστολή) όσο και επαναφοράς (αναδάσωση-παρακολούθηση) των περιοχών αυτών. 
 Μέχρι το 1997, τα επίσημα στοιχεία εξέδιδε η Δασική. Οταν η Πυροσβεστική ανέλαβε συνολικά τη δασοπυρόσβεση, άρχισε να εκδίδει εκείνη τα στοιχεία στα οποία βασίζεται η επίσημη πληροφόρηση. «Μετά την καταστολή της κάθε φωτιάς» λέει ο υπεύθυνος στατιστικής της ΠΥ, Αν. Μπαζίκος, «οι πυροσβέστες εκτιμούν τις καταστροφές και συντάσσουν το δασικό δελτίοΣ. Πρόκειται βέβαια για μακροσκοπική καταγραφή». 
 Παράλληλα όμως η Δασική εξακολουθεί τη δική της «αριθμητική». Η κάθε πυρκαγιά καταγράφεται επί χάρτου, το δασικό δελτίο της Πυροσβεστικής διορθώνεται και στο τέλος του χρόνου τα αποτελέσματα δημοσιεύονται στην Εφημερίδα της Κυβερνήσεως για να κηρυχτεί αναδασωτέα η έκταση. 
Οι δύο χρονιές για τις οποίες έχουμε ήδη στοιχεία αρκούν για να δώσουν το μέγεθος της σύγχυσης:
 Το 1998, η ΠΥ κατέγραψε 1.018.379 στρέμματα καμένης έκτασης. Η ΔΥ όμως τα μέτρησε πάνω από 1.500.000, δηλαδή 50% παραπάνω!
Αν σ' αυτούς τους αριθμούς προσμετρηθεί το γεγονός ότι η ΠΥ συνυπολογίζει δασικές και αγροτικές περιοχές, ενώ η δασική μόνο δασικές, μεγεθύνεται ακόμα περισσότερο η απόκλιση.
Ανάλογη είναι η αλχημεία στη μέτρηση του αριθμού των πυρκαγιών. Ετσι, το 1998, η ΠΥ κατέγραψε περίπου 9.000 πυρκαγιές. Την ίδια χρονιά, η ΔΥ κατέγραψε μόλις 1.842, λιγότερες από το 1/4. 
Mε αυτόν τον τρόπο γίνεται ο υπολογισμός της καμένης έκτασης ανά πυρκαγιά, που θεωρείται ο πιο αξιόπιστος τρόπος απολογισμού κάθε αντιπυρικής περιόδου. Οσο ο αριθμός των πυρκαγιών αυξάνεται και η συνολική έκταση των καμένων στρεμμάτων μειώνεται, το έργο του υπεύθυνου φορέα φαίνεται καλύτερο. Οσο συμβαίνει το αντίθετο, το έργο απαξιώνεται...
Με τα στοιχεία της Πυροσβεστικής, αναλογούν 113 στρέμματα καμένα ανά πυρκαγιά. Με τα στοιχεία της Δασικής αναλογούν 814!
«Οι διαφορές αυτές», επισημαίνει ο Αρ. Παπαγεωργίου από το WWF (Παγκόσμιο Ταμείο για τη Φύση), «σχετίζονται με τον ορισμό που δίνει η κάθε υπηρεσία για το συμβάν μιας πυρκαγιάς, το είδος της έκτασης που καταγράφεται, το κατώτατο όριο καμένης έκτασης που αναφέρεται και την ακρίβεια των μετρήσεων επί χάρτου και εδάφους».
Η Γ.Γ. Πολιτικής Προστασίας, επικεφαλής του συντονισμού, προτιμά να νίπτει τας χείρας της. Ο κ. Βενιαμάκης, διευθυντής του γραφείου του Δ. Κατριβάνου, μας πληροφορεί πως η Γ.Γ. λαμβάνει στοιχεία από την ΠΥ, χωρίς όμως να διαψεύδει τα στοιχεία της ΔΥ.
Η πυρκαγιά στη Σάμο εικονογραφεί υποδειγματικά τη σύγχυση. Οι τοπικοί άρχοντες διαβεβαίωναν ότι «το μισό τουλάχιστον νησί κάηκε», οι κρατικές πηγές μιλούσαν ανεπίσημα για δεκάδες χιλιάδες στρέμματα, η Πυροσβεστική, ακόμα και τώρα, δεν έχει δώσει καμία επίσημη εκτίμηση. Αντιθέτως, η Δασική, από την αρχή, εκτιμούσε τη ζημιά σε εκατοντάδες χιλιάδες στρέμματα... Το ίδιο συνέβη και με τις υπόλοιπες πυρκαγιές που εκείνες τις μέρες αναβόσβηναν σε όλη την επικράτεια. 
Στα Νέα Ρούματα Χανίων, η πυρκαγιά τον περασμένο Απρίλιο πέρασε στα ψιλά των εφημερίδων. Δικαίως, αν σκεφτεί κανείς ότι η ζημιά κατά το επίσημο δασικό δελτίο της ΠΥ έφτασε τα 250 στρέμματα. Και όμως, κατά τη χαρτογράφηση της έκτασης, η δασική υπηρεσία κατέγραψε 3.563 στρέμματα καμένης γης, 14 φορές παραπάνω από την ΠΥ! Το αίνιγμα δεν μπορεί να λύσει ούτε ο αντιδήμαρχος κ. Κατσουλάκης του Δήμου Μουσούρων, όπου υπάγεται διοικητικά η περιοχή...
Πέρα από την παραπληροφόρηση της κοινής γνώμης, ακόμα σημαντικότερη είναι η παραπληροφόρηση των επιστημόνων που δουλεύουν πάνω στις πυρκαγιές.
Κατά το Νίκο Κούτσια, συνεργάτη στο πρόγραμμα τηλεπισκόπησης πυρκαγιών Fuego, στο Αριστοτέλειο Πανεπιστήμιο, το οποίο η «Κ.Ε.» παρουσίασε την περασμένη εβδομάδα, «από την ακρίβεια αυτών των στοιχείων εξαρτάται η εκτίμηση των οικονομικών απωλειών, ο προσδιορισμός των οικολογικών διαταραχών, η χαρτογράφηση των αλλαγών χρήσεων γης». 
-Ακόμα και τα δεδομένα της Δασικής, που κάνει χαρτογράφηση των περιοχών, δεν είναι αρκετά ακριβή ή λεπτομερειακά. Οσο και να ακούγεται υπερβολικό, «η μετατόπιση της καμένης έκτασης ή του σημείου έναρξης της πυρκαγιάς κατά μερικές εκατοντάδες μέτρα αρκεί για να αλλοιώσει την ακρίβεια των δεδομένων και τη συμβολή παραγόντων».
-Αλλοτε τα στοιχεία είναι ελλιπή. Είναι χαρακτηριστικό ότι μέχρι πρότινος η ΠΥ εντόπιζε με... τοπωνύμια και όχι με συντεταγμένες το σημείο και την έκταση των πυρκαγιών. «Πάντως, καλύτερα να μην έχουμε στοιχεία παρά αυτά που μας στέλνουν να ανατρέπουν τους... φυσικούς νόμους», λέει ένας από τους ερευνητές. «Σε μερικές από τις περιπτώσεις που εξετάζουμε, σπάνια βέβαια, οι συντεταγμένες, που μας δίνουν, εντοπίζουν το σημείο έναρξης πυρκαγιάς μέσα στη θάλασσα!»
ΕκΟYσιΟι κι ακούσιοι εμπρηστές αποδεικνύεται ότι είναι οι αυτουργοί των πυρκαγιών που κατέκαψαν διάφορες περιοχές της χώρας μας, τα τελευταία 10 χρόνια στην Ελλάδα. Φταίει, όμως, και η βιομηχανοποιημένη αδιαφορία μας. Εχουμε πολλά τενεκεδάκια για να πετάξουμε στις ανεξέλεγκτες χωματερές, όπως και μπουκάλια. Μόνον που αυτά στην πορεία του χρόνου μας εκδικούνται. Και γίνονται αίτια πρόκλησης πυρκαγιών. Οσο για τις απαντήσεις στο ερώτημα πώς καίγονται τα δάση, δεν είναι μόνον στατιστικές αλλά και κοινωνιολογικές...
Μ' αυτή τη σκέψη κατά νου, ο καθηγητής του Εργαστηρίου Εφαρμοσμένης Φυσικής των ΤΕΙ Θεσσαλονίκης, Φωκίων Βοσνιάκος, άρχισε να συγκεντρώνει στοιχεία για τις φωτιές στην Ελλάδα την τελευταία 10ετία. Ο ίδιος και οι συνεργάτες του ήθελαν αρχικά να μάθουν από πού ξεκινούν οι φωτιές στα δάση.
Eπειτα από μία εμπεριστατωμένη μελέτη, κατέληξαν στα πρώτα στατιστικά αποτελέσματα:
-Πάνω από 80% οφείλονται σε ακούσιο ή εκούσιο εμπρησμό.
-Το 52% των πυρκαγιών προκαλούνται από αυταναφλέξεις. Δηλαδή, από συγκέντρωση και αντανάκλαση ηλιακών ακτίνων από σπασμένα γυαλιά και κονσέρβες.
-8-10% από τυχαία γεγονότα, όπως κάψιμο χόρτων κ.λπ., ή σε φυσικά φαινόμενα όπως κεραυνοί.
Ο καθηγητής που είναι και πρόεδρος της Βαλκανικής Περιβαλλοντικής Ενωσης, εκτιμά ότι: «Είναι δύσκολο ν' αποδείξεις ότι μια φωτιά προκλήθηκε από εμπρησμό, γιατί σπανίως υπάρχουν ακριβή στοιχεία που να μαρτυρούν κάτι τέτοιο. Να φανταστείτε ότι εξακριβωμένους από πρόθεση εμπρησμούς συναντάμε σε ένα ποσοστό μεγέθους 1,5 με 2%».
Υπάρχουν όμως κι «εμπρησμοί» για τους οποίους, εμμέσως τουλάχιστον, ευθυνόμαστε όλοι. Και μιλάμε για τη λειτουργία 3.500 ανεξέλεγκτων χωματερών. 
«Διαλέγουν κάποιες μη ορατές κοιλάδες ή σχισμές μέσα στα όρια του χωριού τους, κι εκεί πετάνε τα σκουπίδια, αρκεί και μόνον να μην τα βλέπουν. Ομως, η αυτανάφλεξη είναι πολύ εύκολη λόγω του ότι γίνονται πολλές χημικές αντιδράσεις», επισημαίνει ο καθηγητής και μας πληροφορεί ότι από τις 5.000 συνολικά χωματερές στην Ελλάδα, μόνον οι 1.500 λειτουργούν με άδεια κι αυτές με ένα...«ίσως» νομιμότητας.
Γιατί μια φωτιά δεν αφήνει πίσω της μόνον καμένες εκτάσεις, κατεστραμμένες περιουσίες κι ανθρώπινα θύματα. Κληροδοτεί επίσης έναν ατμοσφαιρικό εφιάλτη στις επόμενες γενιές.
Οι έλληνες επιστήμονες, τώρα, προσπαθούν να ανιχνεύσουν τις ποσότητες διοξειδίου του άνθρακα που προστέθηκε στην ατμόσφαιρα με τις πυρκαγιές της τελευταίας 10ετίας. Οι πρώτες διαπιστώσεις δεν είναι και τόσο ενθαρρυντικές. Γιατί προκύπτει ότι η χώρα μας, όπως και πολλές άλλες που αντιμετωπίζουν πρόβλημα με τις φωτιές κάθε καλοκαίρι, ρίχνουν ένα «καλό πότισμα» σε αυτό που συνηθίσαμε πια να αποκαλούμε φαινόμενο του θερμοκηπίου.
Η συνεχής συσσώρευση διοξειδίου του άνθρακα στην ατμόσφαιρα προκαλεί μια συνεχή και σταδιακή θέρμανση της ατμόσφαιρας. Σύμφωνα με το Γιώργο Παπαπολύμερου, καθηγητή του Πανεπιστημίου Θεσσαλίας και διδάκτωρ του Πανεπιστημίου της Μινεσότα, η θέρμανση του πλανήτη αναμένεται να γίνει αισθητή σε περίπου 30 χρόνια.
«Μέχρι σήμερα, όλες αυτές οι φωτιές έχουν δημιουργήσει σημαντική ατμοσφαιρική ρύπανση στη Μεσόγειο. Με τους επιστήμονες του Ινστιτούτου της Σεβίλης συμπίπτουμε απόλυτα στις απόψεις σε ό,τι αφορά τα ποσοστά των αιτιών των πυρκαγιών. Και οι ίδιοι όμως, παρατηρούν ότι οι ποσότητες του διοξειδίου του άνθρακα είναι σημαντικές στη χώρα τους, όπως και στην Ιταλία. Και στη Βαλκανική, είναι ακόμη χειρότερα τα πράγματα, αν σκεφτεί κανείς, ότι εκεί το πυροσβεστικό αεροπλάνο θεωρείται είδος πολυτελείας»...            
