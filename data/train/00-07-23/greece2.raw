Αστυνομικοί με πολιτικά και μοτοσικλέτες έχουν επιστρατευτεί αυτό το καλοκαίρι για να ξετρυπώσουν «μπουκαδόρους» και «ποντικούς» προτού «εισβάλουν» στα αδειανά διαμερίσματα. Από την τσιμπίδα του νόμου δεν πρόκειται να γλιτώσουν ούτε οι ευκαιριακοί «τσαντάκηδες», που αφθονούν τους καλοκαιρινούς μήνες στις συνοικίες της Αθήνας.
Οι εντολές που έχουν δοθεί στα αστυνομικά τμήματα της πρωτεύουσας είναι ξεκάθαρες, καθώς ζητείται από όλα τα αστυνομικά όργανα να έχουν «τα μάτια τους δεκατέσσερα» ιδιαίτερα τις απογευματινές και βραδινές ώρες. 
Οι διοικητές των τμημάτων καλούνται να οργανώσουν και να εντείνουν τις πεζές και εποχούμενες περιπολίες σ' όλες τις συνοικίες και να ελέγχονται όλοι όσοι θεωρούνται ύποπτοι.
 «Εχει παρατηρηθεί ότι κατά τη διάρκεια του καλοκαιριού οι διαρρήκτες εκμεταλλευόμενοι την απουσία των ιδιοκτητών από τα σπίτια τους και τα καταστήματά τους, διαπράττουν πολλές κλοπές» επισημαίνει ο αστυνομικός υποδιευθυντής Δημ. Τριγάζης, προϊστάμενος του τμήματος εγκλημάτων κατά ιδιοκτησίας. Για τους αξιωματικούς της αστυνομίας, οι «μπουκαδόροι», οι «ποντικοί» και οι «τσαντάκηδες» έχουν την τιμητική τους κάθε καλοκαίρι. Οι πρώτοι αναρριχώνται με ευκολία στα διαμερίσματα ακόμη και των τελευταίων ορόφων και οι δεύτεροι επιλέγουν ως θύματα, κυρίως γυναίκες.
Η ραστώνη των διακοπών δεν επιτρέπει λάθη και παραλείψεις. Εσείς μπορεί να λείπετε, αλλά πίσω απ' τους τοίχους σας κάποιοι να «δουλεύουν», εάν φυσικά τους δώσετε την κατάλληλη ευκαιρία. 
Αν επιστρέφοντας από τις διακοπές διαπιστώσετε ότι κάποιοι σας έκαναν «νοικοκυραίους», μη σας πιάσει βαριά κατάθλιψη, γιατί δεν θα είστε οι μόνοι. Την τελευταία τετραετία έχουν σημειωθεί περίπου 20.000 διαρρήξεις και έχουν εξιχνιαστεί περίπου 2.000. 
«Οι περισσότερες περιπτώσεις παραμένουν ανεξιχνίαστες επειδή οι ιδιοκτήτες δεν έχουν φροντίσει να καταγράψουν με ακρίβεια προτού φύγουν τους κωδικούς των ηλεκτρονικών συσκευών, έτσι σε περίπτωση κλοπής να διευκολύνεται η αστυνομία στις αναζητήσεις» υποστηρίζει ο Δημ. Τριγάζης.
Κρούσματα όμως κλοπών και διαρρήξεων εμφανίζεται να υπάρχουν και στα τουριστικά θέρετρα. 
«Και οι διαρρήκτες πηγαίνουν διακοπές» υπογραμμίζει ο αστυνομικός υποδιευθυντής τονίζοντας ότι τους καλοκαιρινούς μήνες υπάρχει μετατόπιση της εγκληματικότητας. Τα περισσότερα θύματα καταγράφονται στις παραλίες, καθώς οι λουόμενοι αφήνουν αφύλακτα τα πράγματά τους, ή στα αυτοκίνητα τα οποία μένουν συνήθως ξεκλείδωτα, και περιέχουν φωτογραφικές μηχανές, γυαλιά και πορτοφόλια. 
«Πρόβλημα υπάρχει και στα δωμάτια των ξενοδοχείων, ή των ενοικιαζόμενων δωματίων, όπου μένουν ανοικτές οι μπαλκονόπορτες και τα υπόλοιπα αποτελούν εύκολη λεία για τους μπουκαδόρουςΣ, επάγγελμα κατ' εξοχήν του καλοκαιριού. 
«Αυτή η κατηγορία των κλεφτών δεν κάνει γερές μπάζεςΣ, αλλά παίρνουν ό,τι βρουν μπροστά τους μέσα στο σκοτάδι, από τα παντελόνια, τις τσάντες και τις ανοικτές βαλίτσες».
Το αντιβιοτικό για να «χτυπηθούν» οι κλέφτες του καλοκαιριού είναι η εφαρμογή των δέκα εντολών της αστυνομίας. Μεταξύ αυτών είναι 
-να μην αφήνονται στις αυλές και στους ακάλυπτους χώρους των σπιτιών σχοινιά και πάγκοι που μπορούν να χρησιμοποιηθούν για αναρρίχηση, 
-να μην αφήνονται χρήματα και τιμαλφή στα αδειανά διαμερίσματα ή στα δωμάτια των ξενοδοχείων. 
-Πριν από την αναχώρηση για τις διακοπές η αστυνομία προτείνει να ενημερωθεί κάποιος γείτονας, φίλος ή συγγενής, ώστε κατά το διάστημα της απουσίας να επιβλέπει το σπίτι ή το κατάστημα. 
Να μην μένουν αναμμένα εσωτερικά φώτα ημέρα και νύχτα, μηνύματα στον τηλεφωνητή ότι απουσιάζετε σε διακοπές, σημειώματα στις πόρτες των σπιτιών, γραμματοκιβώτια ξεχειλισμένα από έντυπα και περιοδικά. 
Στις διακοπές να μην αφήνονται μέσα στα αυτοκίνητα ρούχα, τσάντες, χαρτοφύλακες και αποσκευές με χρήματα και τιμαλφή.
«ΟTAN ΛΕΙΠΕΙ ο νοικοκύρης, χορεύουν τα ποντίκια», λέει η λαϊκή παροιμία, υπονοώντας και τους πάσης φύσεως «ποντικούς» που τρυπώνουν στα διαμερίσματα των ανύποπτων πολιτών, που απολαμβάνουν μακριά τις  καλοκαιρινές τους διακοπές. 
Οσοι όμως θέλουν να κοιμούνται ήσυχα πρέπει πρώτα να τακτοποιήσουν την ασφάλεια του σπιτιού τους. Ιδιαίτερα τα τελευταία 4 χρόνια οι πωλήσεις συστημάτων ασφαλείας, από συναγερμούς μέχρι ατσαλένιες πόρτες, έχουν αυξηθεί κατακόρυφα. Ταυτόχρονα «ημέρες δόξας» γνωρίζουν και τα συμβόλαια κλοπής και φύλαξης που υπογράφονται με εταιρείες ιδιωτικής ασφάλισης και σεκιούριτι. 
Ενα επαρκές σύστημα ασφαλείας για διαμέρισμα από 90 τ.μ. έως 120 τ.μ. αγγίζει τις 400.000 δρχ., ενώ οι περιπολίες ιδιωτικών αστυνομικών για 1 έως 2 φορές την ημέρα μπροστά από το σπίτι κοστίζουν περίπου 15.000 δρχ. μηνιαίως. 
«Το καλοκαίρι οι περισσότεροι πελάτες ζητούν να υπάρχει σταθερή ανθρώπινη παρουσία φύλακα, που θα περιπολεί συχνά έξω από τα σπίτια τους», λέει ο Ιωάννης Βαμβούκης, διευθυντής εταιρείας σεκιούριτι. «Στα συμβόλαια του καλοκαιριού μάς ζητούν να περνάνε οι φύλακες από 5 έως 8 φορές όλο το 24ωρο, ενώ τον υπόλοιπο χρόνο θέλουν ο έλεγχος να γίνεται μία ή δύο φορές, και συνήθως βράδυ».
Παράλληλα τα τελευταία 2 χρόνια οι μεγάλες εταιρείες παροχής υπηρεσιών ασφαλείας έχουν αναπτύξει το τμήμα άμεσης επέμβασης, και σε συνεργασία με το συναγερμό που σου τοποθετούν στο σπίτι καταφθάνει περιπολικό της εταιρείας για άμεσο έλεγχο. Μετά την αύξηση των κρουσμάτων διαρρήξεων και κλοπών, τα τελευταία 4 χρόνια έχει αυξηθεί κατακόρυφα και η ζήτηση τοποθέτησης συστημάτων ασφαλείας. «Το '96 πουλούσαμε περίπου 30 έως 40 συστήματα, φέτος την ίδια περίοδο έχουμε τοποθετήσει πέρίπου 150 συστήματα ασφαλείας», υπογράμμισε ο κ. Βαμβούκης. Πάντως το μεγάλο κλειδί στην υπόθεση αυτή είναι να μπορέσουν οι ενδιαφερόμενοι να βρουν σοβαρές εταιρείες για να τους εμπιστευτούν την περιουσία τους. 
Μια λάθος επιλογή μπορεί να έχει ανεπιθύμητα αποτελέσματα. Οι διαρρήκτες γνωρίζουν ότι δεν υπάρχει άνθρωπος στο σπίτι και αφετέρου ότι η εταιρεία δεν είναι σοβαρή κι έτσι ο «στόχος» τους αποτελεί εύκολη λεία. 
Τα τελευταία χρόνια οι εταιρείες φύλαξης ξεφυτρώνουν σαν τα μανιτάρια. Η κάθε συνοικία έχει την δική της. Αρκετές απ' αυτές, λένε αυτοί που ξέρουν, είναι παράνομες, και λειτουργούν χωρίς άδεια, αλλά κυρίως είναι ανεύθυνες. Eτσι μπορεί κάποιος να έχει αναθέσει σε ιδιωτική εταιρεία τη φύλαξη του σπιτιού του και γυρίζοντας να βρει το σπίτι του «ευήλιο και ευάερο». Και κανείς να μην αναλαμβάνει την ευθύνη.
Η ασυνήθιστα έντονη παρουσία αστυνομικών στα παραθεριστικά κέντρα της Αττικής ξενίζει μόνιμους κατοίκους και επισκέπτες, τους τελευταίους δύο μήνες. 
Η τακτική, ακόμη και καθημερινή παρουσία μιας κλούβας μπροστά στις πλαζ, οι πεζές περιπολίες αστυνομικών με αλεξίσφαιρα σε πολυσύχναστες πλατείες, τα μπλόκα περιπολικών για έλεγχο στοιχείων στα πιο πολύβουα σημεία των παραλιακών πόλεων, έγιναν οικείες εικόνες από τη θερινή εκδοχή της ΕΛ.ΑΣ.
Η Νέα Μάκρη είναι μεταξύ των δήμων που νιώθουν πιο έντονα το πέπλο της εντατικής αστυνόμευσης να αλλάζει τη ζωή τους. Από τον περασμένο Ιούνιο, δυνάμεις της Υποδιεύθυνσης Μέτρων Τάξης περιπολούν κατά ομάδες 2-3 φορές την εβδομάδα και καθημερινά τα Σαββατοκύριακα σε δεκάδες σημεία της πόλης. Τον περασμένο χειμώνα εμφανίζονταν 1-2 φορές την εβδομάδα.
Το πρόγραμμα ειδικής αστυνόμευσης που εφαρμόζεται από τον Ιούλιο του '99, φαίνεται να αποδίδει, εκτιμούν οι τοπικές αρχές. Δήμος και τοπικό αστυνομικό τμήμα χαρτογράφησαν προηγουμένως την περιοχή και υπέδειξαν τα «επικίνδυνα» σημεία της πόλης (με κακό φωτισμό, συνοικίες που μένουν ακατοίκητες το χειμώνα κ.λπ.).
Σύμφωνα με τα στοιχεία που έχει ο Δήμος Νέας Μάκρης από το τοπικό Α.Τ., τα κρούσματα κλοπών είναι πλέον μειωμένα αλλά έχει αλλάξει και η «ποιότητά» τους. Ενώ, για παράδειγμα, το '98 σημειώθηκαν 186 κλοπές (διαρρήξεις σπιτιών, κλοπές αυτοκινήτων κ.λπ.) και εξιχνιάστηκαν οι 10, τον επόμενο χρόνο τα κρούσματα ήταν 124 και εξιχνιάστηκαν 20. 
Φέτος, μέχρι στιγμής έχουν καταγραφεί 50 κλοπές και εξιχνιάστηκαν 16, αλλά σε αυτές περιλαμβάνονται ακόμη και κλοπές ποδηλάτων και πορτοφολιών. 
Ο δήμαρχος, Ιορδάνης Λουίζος, λέει ότι «η εμπέδωση στους δημότες του αισθήματος ασφάλειας απέναντι σε κάθε κίνδυνο είναι βασικός στόχος του δήμου και από αυτή την άποψη η Νέα Μάκρη μπορεί να γίνει πρότυπο».
Το Πόρτο Ράφτη έχει εξίσου συχνές περιπολίες και ο κόσμος «όχι απλώς δεν διαμαρτύρεται αλλά χαίρεται», διαπιστώνει ο Ν. Κατσίκης, δήμαρχος του Μαρκόπουλου όπου υπάγεται η περιοχή. 
Εξηγεί, βέβαια, ότι η εγκληματικότητα αυξάνεται κυρίως τους χειμερινούς μήνες που τα εξοχικά μένουν αφύλακτα, αλλά «τον περασμένο χειμώνα οι περιπολίες ήταν πολύ πιο συχνές» και το αίσθημα ασφάλειας εντονότερο.
Χωρίς να έχει ιδιαίτερη συνεργασία με τις αστυνομικές αρχές, ο δήμαρχος Αρτέμιδας, Βάιος Τυράκης, διαπιστώνει ότι η κλούβες δεν λείπουν ούτε από τη δική του περιοχή και η αστυνόμευση επί 24ώρου έχει μειώσει την εγκληματικότητα τουλάχιστον στο μισό. 
«Παλιά είχαμε κρούσματα κυρίως από συμμορίες Αλβανών: Κλοπές, διαρρήξεις, ακόμη και επίθεση εναντίον αστυνομικού. Το τελευταίο κρούσμα που μας απασχόλησε την περασμένη εβδομάδα ήταν μια κατασκήνωση τσιγγάνων στην παραλία».
Στη Ραφήνα, ο διαχωρισμός αρμοδιοτήτων μεταξύ Λιμεναρχείου και Αστυνομίας περιπλέκει αρκετά την αστυνόμευση. Οπως εξηγεί ο δήμαρχος Ανδρέας Κεχαγιόγλου, το τοπικό αστυνομικό τμήμα δεν έχει δικαιοδοσία στο λιμάνι και στην παραλία, που ελέγχονται από τη λιμενική αστυνομία. 
