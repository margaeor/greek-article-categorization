Nέος, ωραίος, φιλόδοξος, με καινούριο γήπεδο-στολίδι και με νέα διοίκηση-παρέα ξεκινάει ο ΠΑΟΚ για την Ευρωλίγκα της ULEB, το εγχώριο πρωτάθλημα και κύπελλο την περίοδο 2000-2001.
Δηλαδή: «Πρωτάθλημα στην Ελλάδα και τελικό στην Ευρωλίγκα» απαντά ο αντιπρόεδρος Γιάννης Καστανίδης.
«Με τέτοιες μετεγγραφές και άλλες τρεις που θα γίνουν, με δικό μας γήπεδο, 8.000 κόσμο σε κάθε αγώνα, έχουμε τις προϋποθέσεις. Δεν νομίζετε;» λέει ο αντιπρόεδρος, άριστος γνώστης των μπασκετικών πραγμάτων, αφού επί 12 χρόνια είναι στη διοίκηση του ΠΑΟΚ και γνωρίζει πλέον πρόσωπα και πράγματα.
Αλλά ας κάνουμε ένα φλας-μπακ στο τελευταίο τρίμηνο και μετά την κατάκτηση της δεύτερης θέσης στα πλέι-οφ του πρωταθλήματος, το «αντάρτικο» με τη συμμετοχή στη νέα Ευρωλίγκα της ULEB, που θα αποφέρει 3 εκατ. δολάρια στην ΚΑΕ, χωρίς βέβαια να είναι σίγουρα αυτά τα χρήματα.
Αυτό γιατί η Ευρωλίγκα της ULEB εξακολουθεί να αποτελεί ένα μεγάλο ερωτηματικό. Ο ΠΑΟΚ πάντως, είχε πάρει τις αποφάσεις του για τη συμμετοχή σ' αυτό το πρωτάθλημα, από το οποίο θα έχει περισσότερα οικονομικά οφέλη, όπως λένε οι άνθρωποί του, που κατάφεραν να πείσουν τον Μπατατούδη να κάνει μια μεγάλη επένδυση, μέχρι στιγμής τουλάχιστον, αλλά και με φιλοδοξίες για ακόμη τρείς μεγάλες μετεγγραφές.
Οι αποφάσεις της διοίκησης της ΚΑΕ ΠΑΟΚ υπό το Θανάση Ακριβόπουλο ήταν συντονισμένες:
 Εκλεισε τη συμφωνία με τον Κώστα Φλεβαράκη για 2 χρόνια και έφερε την ηρεμία στο μυαλό του νεαρού κόουτς, που έπρεπε να είναι σίγουρος για την παραμονή του στην ομάδα και να κλείσει τα αφτιά του στα όσα άκουγε περί συμφωνίας με Πέσιτς, Μέσιτς και όλους τους άλλους...
 Παρέμειναν οι Γιαννούλης (250 εκατ. δρχ. το χρόνο), Κολντεμπέλα (180 εκατ. δρχ.), παίκτες που θεωρήθηκαν απαραίτητοι για το «χτίσιμο» του νέου ΠΑΟΚ και ειδικά ο Γιαννούλης που θεωρείται εκφραστής του πάθους όλης της ομάδας, γι' αυτό άλλωστε θα είναι και ο αρχηγός μετά την αποχώρηση του Μπαλογιάννη. 
Τον τελευταίο μάλλον δεν τον ήθελε ο ΠΑΟΚ, αν κρίνουμε από την απόφαση απόκτησης τεσσάρων περιφερειακών παικτών.
 Πήρε Λιαδέλη (250 εκατ. δρχ.) και Σιγάλα (200 εκατ. δρχ.), το καλύτερο δίδυμο για τη θέση «2», ύστερα από πετυχημένη διετή συνεργασία στον Αρη, κάνοντας το μεγάλο «μπαμ» στους περιφερειακούς και ήδη μετά τη μετεγγραφή του Αγγελου Κορωνιού (220 εκατ. δρχ.), ο ΠΑΟΚ έχει την καλύτερη τετράδα περιφερειακών στην Ευρώπη (μαζί με Κολντεμπέλα).
 Από τον περασμένο Φεβρουάριο είχε φέρει στη Θεσσαλονίκη τους Ρώσους της ΤΣΣΚΑ για να συζητήσουν σχετικά με τη μετεγγραφή των Νταϊνένκο, Κιριλένκο και τελικά απέκτησε τον πρώτο με συντονισμένες ενέργειες αντί 300 εκατ. δρχ., μετεγγραφή που θεωρείται μία από τις καλύτερες στην Ευρώπη.
 Με εισήγηση του Κώστα Φλεβαράκη επίσης έκλεισε συμφωνία με τον Ισπανό Χόρχε Ράχα (180 εκατ. δρχ.), που θεωρείται ένας από τους μεγαλύτερους σκόρερ στην Ισπανία, με μεγάλη εμπειρία, αλλά και ικανότητα να βγάζει οποιαδήποτε ομάδα από επιθετικό αδιέξοδο με τις επιλογές των σουτ από μέση και μακρινή απόσταση.
Οι πέντε αυτές κινήσεις της διοίκησης Ακριβόπουλου έγιναν ύστερα από συζητήσεις αρκετών μηνών κι όπως αποκαλύπτει ο προπονητής του ΠΑΟΚ, Κώστας Φλεβαράκης στην «Κ.Ε.»: 
«Τον νέο ΠΑΟΚ τον σχεδιάζουμε από τον περασμένο Γενάρη, με βάση τη διάθεση της διοίκησης για μετεγγραφές και την μεγάλη αποφασιστικότητα του μεγαλομετόχου για επένδυση. Βρισκόμαστε σε καλό δρόμο, αν και πρέπει να τελειώσουμε το μετεγγραφικό μας σχέδιο».
Αυτό λοιπόν το «σχέδιο» ολοκληρώνεται με τρεις ακόμη μετεγγραφές, δύο ξένων παικτών και ενός κοινοτικού, ο οποίος θα πάρει κατά πάσα πιθανότητα τη θέση του Περάλ. Το όνομα του Στόγιαν Βράνκοβιτς «παίζει» για τη θέση «5», και θα «παίζει» όσο καιρό ο κροάτης σέντερ δεν ανακοινώνει την οριστική απόφασή του για το αν θα σταματήσει το μπάσκετ ή θα συνεχίσει.
Βέβαια υπάρχουν και πολλοί που υποστηρίζουν ότι «ο ΠΑΟΚ θέλει άλλο παίκτη και χρησιμοποιεί το όνομα του Βράνκοβιτς για να θολώσειΣ τα νερά...», αλλά πρέπει να περιμένουμε την απόφαση της διοίκησης και του προπονητή, που ακολούθησαν αυτή την τακτική και σε άλλες περιπτώσεις κατά τη διάρκεια της τρέχουσας μετεγγραφικής περιόδου.
Αυτή τη στιγμή ο ΠΑΟΚ έχει στο ρόστερ του Σιγάλα, Λιαδέλη, Γιαννούλη, Κολντεμπέλα, Νταϊνένκο, Ράχα, Κορωνιό, Περάλ και Βετούλα, αλλά το πιό πιθανό είναι ο Περάλ να μη συνεχίσει κι ο Βετούλας να δοθεί σε κάποια άλλη ομάδα. 
Με την προσθήκη τριών ακόμη παικτών ο «δικέφαλος» φτιάχνει μιά πολύ δυνατή ομάδα με εναλλακτικές λύσεις, εξ ου και η μεγάλη αισιοδοξία για μια σπουδαία πορεία σε Ελλάδα και Ευρώπη.
Αν ρίξετε βέβαια μια ματιά στα χρήματα που πλήρωσε ο Μπατατούδης για τους παίκτες της ομάδας, θα διαπιστώσετε ότι ξεπερνούν το 1,5 δισ., ενώ ακόμη δεν έχουν γίνει οι τρεις τελευταίες μετεγγραφές. 
Η κίνηση για την αγορά των εισιτηρίων διαρκείας αποτελεί μιά ένεση ηθικού για τον Μπατατούδη και όχι μόνο, ενώ τα πιθανά έσοδα από την Ευρωλίγκα της ULEB (περίπου 1,2 δισ.) και τον ΕΣΑΚΕ (περίπου 1 δισ.) δίνουν την αισιοδοξία ότι η ομάδα με έναν ικανοποιητικό αριθμό εισιτηρίων διαρκείας, μπορεί να ισοσκελίσει τον προϋπολογισμό της!
«Ολα είναι συντονισμένα να μη βάλει βαθιά το χέρι στην τσέπη ο μεγαλομέτοχος» λέει ο πρόεδρος της ΚΑΕ, Θ. Ακριβόπουλος, που έχει καταφέρει μέσα σε σύντομο χρονικό διάστημα να «σουλουπώσει» το μπάσκετ του ΠΑΟΚ.
