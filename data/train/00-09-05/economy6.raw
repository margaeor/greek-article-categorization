Στην πορεία των μεταρρυθμίσεων της ευρωπαϊκής οικονομίας αποδίδει την πρόσφατη αδυναμία του ευρώ ο σύμβουλος της γερμανικής κυβέρνησης Ρολφ Πεφεκόβεν.
 Ο γερμανός οικονομολόγος, μέλος της ομάδας των ανεξάρτητων οικονομικών συμβούλων της κυβέρνησης γνωστών και ως «σοφών», σημειώνει σε χθεσινό του άρθρο ότι αρκετές σημαντικές διαρθρωτικές αλλαγές στην Ευρώπη, όπως τα δημόσια
οικονομικά, η αγορά εργασίας και η Παιδεία, δεν έχουν ακόμη ολοκληρωθεί και για όσο χρονικό διάστημα δεν εκπληρώνονται, τότε τίποτε δεν θα μπορούσε να αλλάξει στη σημερινή αδυναμία του ευρώ. 
 Ο Γερμανός σοφός παρατήρησε ότι αυτό είναι έργο της οικονομικής πολιτικής των ευρωπαϊκών κυβερνήσεων και όχι της ΕΚΤ, η οποία, θεωρεί, ότι δεν μπορεί και δεν θα έπρεπε να χρησιμοποιήσει την πολιτική της για την ενίσχυση του ευρώ. Η αύξηση των επιτοκίων δεν θα μπορούσε να ενισχύσει το ευρώ. 
 Οι επισημάνσεις αυτές έρχονται σε αντιπαράθεση με τις χθεσινές δηλώσεις του Γερμανού καγκελάριου Γκέρχαρντ Σρέντερ, ο οποίος δήλωσε ικανοποιημένος με την παρούσα ισοτιμία του ευρώ, καθώς, όπως είπε, το χαμηλό ευρώ αποδείχθηκε θετικό
 Ωστόσο, ο Πεφεκόβεν προειδοποίησε ότι το φαινόμενο της εκτόξευσης των εξαγωγών
λόγω του αδύναμου ευρώ μόνο παροδικό μπορεί να είναι, επισημαίνοντας τον κίνδυνο του εισαγόμενου πληθωρισμού. Οι φθηνότερες εξαγωγές σε χώρες εκτός της
ζώνης του ευρώ λειτούργησαν σαν ένα είδος υποκατάστατου στους εξαγωγείς, οι οποίοι θα μπορούσαν να βελτιώσουν την ανταγωνιστικότητά τους μακροπρόθεσμα. Ομως, το υψηλότερο κόστος πρώτων υλών παροδικά θα οδηγήσει σε υψηλότερες τιμές
και αυτές με τη σειρά τους θα οδηγήσουν σε μεγαλύτερες διεκδικήσεις για αυξήσεις των μισθών.
