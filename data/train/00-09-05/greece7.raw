«Η Εκκλησία στο θέμα της συλλογής υπογραφών δεν θέλει να έλθει σε αντιπαράθεση με
την πολιτεία, αλλά πρέπει να διευκρινιστεί ότι είναι δημοκρατικό δικαίωμα του λαού να εκφράζει τις απόψεις του».
 Ο μητροπολίτης Ναυπάκτου Ιερόθεος, πρόεδρος της επιτροπής της Εκκλησίας για τις ταυτότητες, με χθεσινή δήλωσή του θέλησε να απαντήσει στον πρωθυπουργό Κώστα Σημίτη, ο οποίος στη Διεθνή Εκθεση Θεσσαλονίκης είπε ότι τα ανθρώπινα δικαιώματα, η προστασία των προσωπικών δεδομένων δεν περιορίζονται με δημοψηφίσματα ή με την άποψη ότι η πλειοψηφία επιβάλλει ό,τι θέλει στη μειοψηφία, γιατί η δημοκρατία είναι αδιαίρετη και ισχύει για όλους. 
 Ο μητροπολίτης Ναυπάκτου στη δήλωσή του αναφέρει μεταξύ άλλων ότι «το Σύνταγμα
αναγνωρίζει στους πολίτες το δικαίωμα να συμμετέχουν στην κοινωνική και πολιτική ζωή του τόπου και το δικαίωμα του αναφέρεσθαι. Επομένως, η Εκκλησία δρα εντός των συνταγματικών πλαισίων και επιδιώκει με τη συλλογή υπογραφών να προτείνουν οι πολίτες τη διενέργεια δημοψηφίσματος, ώστε να εκφράσουν τις απόψεις τους θετικά ή αρνητικά για την προαιρετική αναγραφή του θρησκεύματος στα δελτία ταυτοτήτων. 
 Τα θέματα για τα οποία δεν μπορεί να γίνει δημοψήφισμα, όπως τα δημοσιονομικά, τα ορίζει μόνο το Σύνταγμα και κανείς άλλος. Επίσης, το τεκμήριο της αρμοδιότητος είναι υπέρ του λαού και δεν είναι δυνατόν με προσωπικές ερμηνείες να περιορίζονται αυτές οι αρμοδιότητες του ανωτάτου οργάνου». Σημειώνει επίσης: «Γενικά αρχή της Δημοκρατίας είναι να αποφασίζει η
πλειοψηφία χωρίς βέβαια να καταπιέζονται οι νόμιμες ελευθερίες της μειοψηφίας». 
