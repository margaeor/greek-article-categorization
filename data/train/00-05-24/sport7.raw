 Ο Γιάννης Κυράστας θα είναι από τον επόμενο μήνα ο προπονητής του Ηρακλή, σύμφωνα με εξακριβωμένες πληροφορίες της «Ε», αφού τα βρήκε σε όλα με τον Ευάγγελο Μυτιληναίο και η επίσημη ανακοίνωση της συνεργασίας θα γίνει αμέσως μετά το τέλος των αγώνων μπαράζ που θα δώσει ο Ηρακλής για την έξοδο στην Ευρώπη.
 Ο Κυράστας αποτελούσε «διακαή πόθο» του Μυτιληναίου από τις πρώτες κιόλας ημέρες που ανέλαβε τον Ηρακλή κι αφού μέτρησε τις αντιδράσεις ορισμένων οπαδών της ομάδας που δεν θέλουν τον Αναστασιάδη επειδή είναι... ΠΑΟΚτζής! 
 Τα επεισόδια και γενικά η αναταραχή που δημιουργήθηκε πρόσφατα στην ομάδα (διακοπή προπόνησης, επίθεση σε Αναστασιάδη - Αλεξιάδη) έπαιξαν σημαντικό ρόλο στο να πάρει τις αποφάσεις του ο Μυτιληναίος, ανεξάρτητα αν η φετινή πορεία του Ηρακλή μπορεί κάλλιστα να χαρακτηριστεί εκπληκτική ή ακόμη και ανέλπιστη με βάση το μέτριο έμψυχο υλικό και τα προβλήματα που αντιμετώπισε ο Αναστασιάδης στη διάρκεια της περιόδου.
 Πέρα λοιπόν από την επιτυχημένη παρουσία του Αναστασιάδη στον Ηρακλή, απ' ό,τι φαίνεται τον «τρώνε» οι αντιδράσεις ορισμένων οπαδών της ομάδας και φυσικά η σιγουριά του προέδρου της ΠΑΕ ότι ο Κυράστας μπορεί να προσφέρει περισσότερα και να αλλάξει το προφίλ του Ηρακλή.
 Χθες διέρρευσε από κύκλους της ΠΑΕ Ηρακλής ότι «ο πρόεδρος είναι ενοχλημένος από τις τελευταίες κινήσεις του Κυράστα να συζητεί και με τον Αρη και ξανασκέφτεται τη λύση της παραμονής Αναστασιάδη», αλλά αυτό θεωρείται «προστασία της ηρεμίας της ομάδας εν όψει μπαράζ».
 - Αγωνιστικά, ο Ηρακλής δεν αντιμετωπίζει ιδιαίτερα προβλήματα για τον καθοριστικό αγώνα με τον Πανιώνιο που θα γίνει στη Ν. Σμύρνη και όπως είπε στους παίκτες του ο Αναστασιάδης: «Πρέπει να κερδίσουμε για να διατηρήσουμε το αβαντάζ έδρας στα μπαράζ. Χρειάζεται προσοχή ο αγώνας, γιατί και ο Πανιώνιος είναι πολύ δυνατή ομάδα και έχει βλέψεις για Ευρώπη».
 - Στη Ν. Σμύρνη την Κυριακή αναμένεται να βρεθούν και φίλαθλοι του Ηρακλή για να ενισχύσουν την προσπάθεια της ομάδας τους.
