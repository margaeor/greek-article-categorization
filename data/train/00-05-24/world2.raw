 Αντιδράσεις στο εξωτερικό και στο εσωτερικό προκάλεσε το Κρεμλίνο απειλώντας να επιτεθεί στο καθεστώς των Ταλιμπάν στο Αφγανιστάν, ακόμα και με πυρηνικά όπλα, με το σκεπτικό ότι η Καμπούλ βοηθά τους Τσετσένους αντάρτες.
 Οι Ταλιμπάν απέρριψαν κατηγορηματικά τις κατηγορίες και ξεκαθάρισαν ότι μόνο ηθική υποστήριξη προσφέρουν στους Τσετσένους και στο πλαίσιο αυτό έχουν επιτρέψει στους αντάρτες να ανοίξουν πρεσβεία στην Καμπούλ. «Δεν βοηθάμε τους Τσετσένους ούτε τους προσφέρουμε εκπαίδευση και όπλα», δήλωσε ο Αμπντούλ Χαΐ Μουτμέν, εκπρόσωπος των Ταλιμπάν. Ο ίδιος μάλιστα προειδοποίησε ότι ενδεχόμενη 
ρωσική επίθεση δεν θα μείνει χωρίς απάντηση. Η απάντηση μπορεί να είναι επίθεση σε κράτη της Κεντρικής Ασίας γειτονικά του Αφγανιστάν.
 Την απειλή εναντίον των Ταλιμπάν διατύπωσε ο σύμβουλος του προέδρου Πούτιν, Γκενάντι Γιαστρέτζμπσκι, μέλος του Συμβουλίου Ασφαλείας της Ρωσίας, αλλά ο πρόεδρος της Δούμας Γκενάντι Σελέζνιεφ τον επέκρινε χαρακτηρίζοντας τα σχόλιά του προσωπικές απόψεις. «Σ' ένα τέτοιο θέμα δεν εκφράζουμε προσωπικές απόψεις», απάντησε ο Γιαστρέτζμπσκι, παραπέμποντας όσους τον επικρίνουν στο νέο αμυντικό δόγμα της Ρωσίας και τονίζοντας ότι σ' αυτό περιλαμβάνονται και συμβατικά και πυρηνικά όπλα. «Για να προστατεύσουμε τα συμφέροντα της Ρωσίας και τους συμμάχους στην Kεντρική Ασία, δεν είναι υποχρεωτικό να κάνουμε μάχες στο έδαφος εναντίον των Ταλιμπάν», πρόσθεσε ο σύμβουλος του Κρεμλίνου.
 Ο στρατηγός Βικτόρ Καζάντσεφ, διοικητής των ρωσικών δυνάμεων στο Βόρειο Καύκασο, υποστήριξε το ενδεχόμενο επίθεσης εναντίον των Ταλιμπάν: «Γιατί όχι; Αν υπάρχουν αποδείξεις ότι εκεί συγκεντρώνονται ληστές...», είπε ο στρατηγός. 
 Ο υπουργός Eξωτερικών Ιγκόρ Ιβανόφ, κληθείς να σχεδιάσει το θέμα στο τηλεοπτικό δίκτυο ΝΤV, απέφυγε να τοποθετηθεί. Τις δηλώσεις του Γιαστρέτζμπσκι 
επέκρινε και ο Γκενάντι Ζιουγκάνοφ, επικεφαλής του Κομμουνιστικού Κόμματος της 
Ρωσίας, που είναι η μεγαλύτερη δύναμη στη Δούμα. «Αυτές οι δηλώσεις με πείθουν 
όλο και περισσότερο ότι άνθρωποι έτοιμοι να κάνουν πόλεμο εναντίον όλου του κόσμου, εναντίον του λαού τους και εναντίον των γειτονικών κρατών έχουν μπει στο Κρεμλίνο», είπε. Περισσότερο συνετός εμφανίστηκε ο Αλεξέι Αρμπάτοφ, εκπρόσωπος της μεταρρυθμιστικής αντιπολίτευσης: «Οι ΗΠΑ επιτέθηκαν στο Αφγανιστάν και στο Σουδάν και η διεθνής κοινότητα δεν τις καταδίκασε. Η Ρωσία έχει δικαίωμα να κάνει το ίδιο, αλλά αυτό θα μπορούσε να επιφέρει αύξηση της τρομοκρατίας στη Ρωσία», είπε. Η Μόσχα κατηγορεί και τον Οσάμα Μπιν Λάντεν, τον πρώτο στην αμερικανική λίστα για την τρομοκρατία, ότι βοηθά με άνδρες και όπλα τους Τσετσένους αντάρτες. 
 Ο πρόεδρος της Κοινοβουλευτικής Συνέλευσης του Συμβουλίου της Ευρώπης, λόρδος Ράσελ Τζόνστον, χαρακτήρισε «ανοησία» την πρόταση του Γιαστρέτζμπσκι. Είπε ότι 
είχε επαφή με τον ηγέτη των Τσετσένων Ασλάν Μασχάντοφ, αλλά όχι μυστικές διαπραγματεύσεις μαζί του.
