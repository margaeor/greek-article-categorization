 Την ερχόμενη εβδομάδα (Δευτέρα ή Τρίτη), μετά το ματς με την Καβάλα οπότε και θα πέσει η αυλαία του πρωταθλήματος, ο κ. Γιώργος Βαρδινογιάννης θα ανακοινώσει επίσημα τις αποφάσεις του για το προσωπικό του θέμα και το μέλλον του Παναθηναϊκού. Μέχρι τότε οι εξελίξεις παγώνουν, όσο κι αν στο βάθος φαίνεται ήδη να αλλάζει, αργά αλλά σταθερά, το σκηνικό που έχει στηθεί τις τελευταίες ημέρες, με τη φημολογία και την...παραφιλολογία να μιλούν ανοιχτά για αποχώρηση του επί 21 ετών προέδρου. Αλλαγή δεδομένων πράγματι υφίσταται όσον αφορά την κατάσταση που έχει δημιουργηθεί, η αλλαγή φρουράς όμως, απ' ό,τι φαίνεται, θα καθυστερήσει. 
 Από την Κυριακή και εντεύθεν απλοί φίλαθλοι, αλλά και επώνυμοι οπαδοί του ΠΑΟ, ζήτησαν από τον κ. Βαρδινογιάννη «να παραμείνει στο τιμόνι και να οδηγήσει ξανά την ομάδα στο δρόμο των επιτυχιών». Χθες μάλιστα, ο πρόεδρος των οργανωμένων οπαδών του «τριφυλλιού» (της ΠΑΛΕΦΙΠ), Δημήτρης Γούναρης, κάλεσε τον πρόεδρο του Παναθηναϊκού «να αναιρέσει την ύστατη στιγμή την παραίτησή του» και κατέληξε λέγοντας: 
 «Ο κ. Βαρδινογιάννης έχει τη δύναμη να φτιάξει όχι μόνο τον Παναθηναϊκό, αλλά ολόκληρο το ελληνικό ποδόσφαιρο».
 Η «Ε» έγραψε χθες πως «ο Βαρδινογιάννης θα παραμείνει πρόεδρος και θα φέρει προπονητή τον Αναστασιάδη». Αυτή είναι η πιθανότερη εξέλιξη, που μέρα με την ημέρα επιβεβαιώνεται. Η ιστορία έχει δείξει ότι ο Βαρδινογιάννης δεν καταθέτει τα όπλα στα δύσκολα. Κάποια στιγμή θα φύγει, όχι όμως τώρα. Θα επιλέξει ο ίδιος το χρόνο και τον τρόπο. Μέχρι τότε ίσως προλάβει να εγκαινιάσει το νέο γήπεδο του Παναθηναϊκού ή να χαρεί μερικές ακόμη ευρωπαϊκές επιτυχίες...
 Αγωνιστικά ο ΠΑΟ θα παραταχθεί ελλιπής στην Καβάλα, καθώς μετά το αντίο των Μίκλαντ, Ασάνοβιτς, σήμερα αναχωρούν οι Ολιβάρες, Χένρικσεν, που έχουν κληθεί στις εθνικές ομάδες των χωρών τους.
