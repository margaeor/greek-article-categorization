 Να υποβαθμίσουν το θέμα που ανακίνησε ο Θ. Πάγκαλος περί συναντήσεων στελεχών του ΠΑΣΟΚ με επιχειρηματίες στα κότερά τους επιχείρησαν χθες οι πάντες και ο ίδιος ο υπουργός.
 Ομως, ο πρωθυπουργός φέρεται εξοργισμένος από τη διάσταση που προσέλαβε το θέμα και προτίθεται να μιλήσει δημόσια για τη συμπεριφορά υπουργών και άλλων στελεχών. Πιθανότατα θα το κάνει στην επικείμενη συνεδρίαση της Κεντρικής Επιτροπής.
 Συνεργάτες του έλεγαν ότι ο κ. Σημίτης ήταν «εξοργισμένος και στενοχωρημένος μαζί», από «την απαράδεκτη στάση και συμπεριφορά» κάποιων υπουργών και στελεχών και «από την επιπολαιότητα» κάποιων άλλων. Προφανώς εννοεί τα φαινόμενα νεοπλουτισμού που παρατηρούνται, αλλά και εκείνους που μιλάνε με υποννοούμενα, σπιλώνοντας ενδεχομένως και πρόσωπα που δεν έχουν καμία σχέση με όλα αυτά. Εικάζεται ότι ο πρωθυπουργός συζήτησε το θέμα με τον κ. Πάγκαλο κατά τη χθεσινή συνάντησή τους.
 Ο υπουργός Πολιτισμού, που έδωσε τροφή με όσα είπε στο Ε.Γ., εξέφρασε χθες τη «λύπη» του για όσα διέρρευσαν από τη συζήτηση. «Δεν θα έπρεπε να γίνονται τέτοιες διαρροές», είπε χαρακτηριστικά, αλλά απέφυγε επιδεικτικά να πει οτιδήποτε για την ουσία του θέματος. Πάντως, το μόνο που διευκρίνισε (με επιστολή του που δημοσιεύθηκε στα «Νέα») είναι ότι δεν εννοούσε τον Θ. Τσουκάτο. «Αλλους συντρόφους» είχε κατά νου, αλλά και πάλι απέφυγε να τους κατονομάσει.
 Για το θέμα μίλησαν χθες σχεδόν όλοι οι εμπλεκόμενοι, αλλά και στελέχη που δεν ενεπλάκησαν: 
  Ο Κ. Σκανδαλίδης διέψευσε κατηγορηματικά ότι εκείνος έκανε τη διαρροή όσων ειπώθηκαν στη συνεδρίαση του Ε.Γ. και επανέλαβε ότι όσα είπε ο κ. Πάγκαλος δεν τον αφορούν, καθώς ουδέποτε έχει πάει στην Τζια και δεν έχει ποτέ ανεβεί σε κότερα επιχειρηματιών.
  Ο Θ. Τσουκάτος είπε ότι γι' αυτόν το θέμα έχει κλείσει. «Δεν είμαι μέλος του Ε.Γ., ο Πάγκαλος διέψευσε ότι εννοούσε εμένα, δεν έχω καμία ανάμειξη, δεν με αφορά το θέμα», πρόσθεσε.
  Ο κυβερνητικός εκπρόσωπος Δ. Ρέππας χαρακτήρισε «μετέωρες» τις κατηγορίες που εκτοξεύθηκαν και πρόσθεσε ότι έτσι δημιουργείται «νοσηρό κλίμα με συκοφαντίες και ύβρεις». Η αναφορά του αυτή ερμηνεύθηκε ως αποδοκιμασία όσων είπε ο κ. Πάγκαλος.
  Ο Κ. Λαλιώτης υπερασπίστηκε τον Κ. Σκανδαλίδη. «Η πολιτική και ηθική συμπαράστασή μου είναι δεδομένη. Δέχεται άδικη επίθεση, που δεν έχει καμιά σχέση με την πραγματικότητα και την αλήθεια», δήλωσε ο υπουργός ΠΕΧΩΔΕ και όσα είπε ερμηνεύονται ως αιχμή για τους κ.κ. Πάγκαλο και Τσουκάτο.
