Οι θεολόγοι, οι γυμναστές και οι πτυχιούχοι Νομικών και Πολιτικών Επιστημών ανοίγουν σήμερα την αυλαία του δεύτερου γραπτού διαγωνισμού των εκπαιδευτικών ο οποίος πραγματοποιείται με την ευθύνη του ΑΣΕΠ και παρά την εκπεφρασμένη αντίθεση της ΟΛΜΕ.
 Αύριο θα διαγωνιστούν οι νηπιαγωγοί, οι φυσικοί, οι οικονομολόγοι και οι κοινωνιολόγοι, η εξέταση των μαθημάτων γίνεται σε δύο θεματικές ενότητες ανά κλάδο, η πρώτη στις 8 το πρωί και η δεύτερη στις 4 μετά το μεσημέρι. Η εξέταση κάθε κλάδου διαρκεί μία μόνον ημέρα και οι υποψήφιοι έχουν στη διάθεσή τους τέσσερις ώρες για να αναπτύξουν κάθε θεματική ενότητα.
 Οι υποψήφιοι πρέπει να βρίσκονται στα εξεταστικά κέντρα μία ώρα πριν από την ώρα του διαγωνισμού που ορίζεται στο πρόγραμμα (7 το πρωί και 3 μετά το μεσημέρι). Πρέπει να έχουν μαζί τους, οπωσδήποτε, την αστυνομική τους ταυτότητα ή άλλο επίσημο παραστατικό της ταυτότητάς τους (διαβατήριο, άδεια οδηγήσεως), διότι διαφορετικά δεν θα τους επιτραπεί η είσοδος στην αίθουσα για να διαγωνιστούν. Δεν επιτρέπεται κατά την επεξεργασία των θεμάτων να χρησιμοποιήσουν διορθωτικό (μπλάνκο) ή οποιαδήποτε υπολογιστική μηχανή. Απαγορεύεται επίσης να έχουν μαζί τους βιβλία, βοηθήματα, σημειώσεις καθώς και κινητά τηλεφωνα ή αλλα συστήματα τηλεπικοινωνίας. Μέσα στην αίθουσα μπορούν να πίνουν νερό ή αναψυκτικά, αλλά δεν επιτρέπεται να καπνίζουν.
 Στους θεολόγους, τους γυμναστές και τους πτυχιούχους Νομικών και Πολιτικών Επιστημών που διαγωνίζονται σήμερα δόθηκε το πρωί ένα τετράδιο και ένα θέμα προκειμένου να διαγωνιστούν στο γνωστικό αντικείμενο της ειδικότητάς τους. Το απόγευμα στις 4 θα τους δοθούν δύο τετράδια για να διαγωνιστούν στη διδακτική μεθοδολογία του αντικειμένου τους και στα παιδαγωγικά θέματα.
 Στους νηπιαγωγούς που εξετάζονται αύριο θα δοθούν ένα τετράδιο και ένα θέμα το πρωί για να διαγωνιστούν στο γνωστικό αντικείμενο της ειδικότητάς τους και ένα τετράδιο και ένα θέμα το απόγευμα για να διαγωνισθούν στη διδακτική μεθοδολογία και τα παιδαγωγικά θέματα.
 Ο κλάδος των φυσικών (με ειδικότητες φυσικού, χημικού, φυσιογνώστου, βιολόγου, γεωλόγου) διαγωνίζεται αύριο. Σε κάθε υποψήφιο θα δοθούν το πρωί δυο τετράδια και τα τέσσερα θέματα του γνωστικού τους αντικειμένου (Φυσική, Χημεία, Βιολογία, Γεωλογία - Γεωγραφία) προκειμένου να διαγωνιστούν οπωσδήποτε στο μάθημα της ειδικότητάς τους και να επιλέξουν ένα από τα υπόλοιπα μαθήματα. Το απόγευμα θα τους δοθούν τρία τετράδια για να διαγωνιστούν στη διδακτική μεθοδολογία των δύο γνωστικών αντικειμένων που έχουν επιλέξει και στα παιδαγωγικά θέματα. Ειδικά οι φυσιογνώστες θα διαγωνιστούν οπωσδήποτε σε ένα από τα μαθήματα της Βιολογίας ή της Γεωλογίας - Γεωγραφίας και θα επιλέξουν ένα από τα υπόλοιπα μαθήματα.
 Οι υποψήφιοι, τέλος, δεν πρέπει να λησμονήσουν να συμπληρώσουν στα πλαίσια του τετραδίου τα ατομικά τους στοιχεία, τα οποία, αφού τελειώσουν και παραδώσουν τα τετράδιά τους στους εξεταστές, θα καλυφθούν με αδιαφανές αυτοκόλλητο κάλυμμα. Οι διαγωνιζόμενοι δεν επιτρέπεται να φύγουν από την αίθουσα αν δεν έχει περάσει μισή τουλάχιστον ώρα από την έναρξη της εξέτασης. Οταν τελειώσει ο χρόνος της εξέτασης (που έχει οριστθεί στις τέσσερις ώρες), οι επιτηρητές μαζεύουν τα τετράδια των υποψηφίων, ανεξάρτητα αν αυτοί ολοκλήρωσαν ή όχι την ανάπτυξη των θεμάτων τους. 
