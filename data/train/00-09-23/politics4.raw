 Τη βούληση της κυβέρνησης των Σκοπίων για την επίλυση της διένεξης με την Ελλάδα για το θέμα του ονόματος εξέφρασε ο υπουργός Eξωτερικών της χώρας Αλεξάντερ Ντιμιτρόφ σε δηλώσεις του μετά την επιστροφή του από τη Νέα Υόρκη, τονίζοντας ωστόσο ότι στη λύση που θα δοθεί «θα πρέπει να γίνει σεβαστή η αξιοπρέπεια και η βούληση του λαού και του κράτους της "Μακεδονίας"».
 Αναφερόμενος στο περιεχόμενο της συνάντησης που είχε με το διαμεσολαβητή του ΟΗΕ Μάθιου Νίμιτς, ο Ντιμιτρόφ είπε ότι θα συνεχισθούν οι συνομιλίες των δύο χωρών στη Νέα Υόρκη, «με στόχο την εξεύρεση μιας κοινώς αποδεκτής λύσης», τονίζοντας ότι η λύση αυτή πρέπει να βρεθεί το συντομότερο δυνατό.
 Οπως είπε χαρακτηριστικά, «είναι δεδομένες οι εξαιρετικές σχέσεις που έχουμε με το νότιο γείτονά μας», ενώ πρόσθεσε ότι «δεν θα πρέπει να παραβλέπουμε ότι η Ελλάδα είναι μέλος της Ευρωπαϊκής Ενωσης».
 Στο μεταξύ, ο πρόεδρος των Σκοπίων Μπόρις Τράικοφσκι, στην επίσκεψή του στην Αυστραλία, με αφορμή την έναρξη των Ολυμπιακών Αγώνων, επανέφερε θέμα «μακεδονικής» μειονότητας στην Ελλάδα.
 Συγκεκριμένα, μιλώντας σε συνάντηση με τους εκεί ομογενείς των Σκοπίων, τους οποίους κάλεσε να προσφέρουν την πλήρη υποστήριξή τους προς τη «μητέρα πατρίδα», ο πρόεδρος Τράικοφσκι ζήτησε μεταξύ άλλων να δοθεί προσοχή, ώστε «η μακεδονική μειονότητα που ζει σε άλλες χώρες και ιδιαίτερα στην Ελλάδα να αποκτήσει το δικαίωμα της αυτοοργάνωσής της σε βάση εθνική και γλωσσική».
 Παράλληλα ανήγγειλε ότι τα Σκόπια προτίθενται να επαναθέσουν το θέμα της επιστροφής των περιουσιών που άφησαν στην Ελλάδα «οι Μακεδόνες που εκδιώχθηκαν από εκεί μετά τον εμφύλιο πόλεμο».
