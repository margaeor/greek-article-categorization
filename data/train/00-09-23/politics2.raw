Σε αντιπολιτευτική «εργασιοθεραπεία» οδηγεί τη N.Δ. ο Κ. Καραμανλής, σε μια προσπάθεια εξόδου από την εσωστρέφεια, τα φαινόμενα της οποίας έχουν πολλαπλασιαστεί το τελευταίο διάστημα. 
 Ετσι, από σήμερα κιόλας, σειρά από στελέχη της Ν.Δ. εξορμούν στην περιφέρεια και συγκαλούν τα κομματικά όργανα.
 Η προσπάθεια του προέδρου της Ν.Δ., όμως, στοχεύει και σε κάτι άλλο: την ενεργοποίηση των κομματικών στελεχών και οργανώσεων, τα οποία μετά την πρόσφατη εκλογική ήττα έχουν περιέλθει σε αδράνεια.
 Οι περιοδείες των στελεχών προγραμματίστηκαν από τη γραμματεία της κοινοβουλευτικής ομάδας και τις γραμματείες πολιτικού σχεδιασμού και οργανωτικού, και προβλέπουν για σήμερα τη μετάβαση του Δ. Κωστόπουλου στην Αχαΐα, της Ντόρας Μπακογιάννη στην Ευρυτανία, του Ν. Κακλαμάνη στον Εβρο, του Σ. Σπύρου στην Πρέβεζα, του Α. Νάκου στα Τρίκαλα, του Γ. Αλογοσκούφη στα Χανιά, και γι' αύριο, του Γ. Καλού στην Αιτωλοακαρνανία, του Γ. Τρυφωνίδη στην Εύβοια, του Α. Σπηλιόπουλου στην Καβάλα, του Α. Ρεγκούζα στην Καστοριά, του Ν. Νικολόπουλου στην Κέρκυρα, του Α. Νεράτζη στη Λέσβο, της Μαριέττας Γιαννάκου στη Μεσσηνία και του Σ. Τσιτουρίδη στις Σέρρες.
 Ομως οι επισκέψεις αυτές θα συνεχιστούν και το αμέσως προσεχές διάστημα με ενεργοποίηση και άλλων στελεχών και σε άλλες περιοχές της χώρας. Ετσι, ο Κώστας Καραμανλής εκτιμά ότι τα στελέχη του κόμματος θα αποφύγουν τις συνεχείς αναφορές στα εσωκομματικά, λόγω του επικείμενου συνεδρίου, θα αναδείξουν τις θέσεις της Ν.Δ. σε σειρά ζωτικών ζητημάτων, θα στραφούν στον αντιπολιτευτικό τους ρόλο ελέγχου της κυβέρνησης, ενώ παράλληλα θα ενεργοποιήσει και πάλι τις αδρανείς κομματικές οργανώσεις και θα τονώσει το ηθικό των κομματικών στελεχών και μελών τα οποία βλέπουν για ακόμη μια φορά το κόμμα τους να παραμένει στην αντιπολίτευση.
 Φυσικά, οι προσπάθειες του Κ. Καραμανλή δεν είναι δυνατόν εκ των πραγμάτων να ακυρώσουν την εσωστρέφεια στη Ν.Δ., αφού ήδη έχουν αρχίσει από κορυφαία στελέχη με «υπόγειο» τρόπο οι προσεγγίσεις στελεχών και μελών, τα οποία θα φανούν ιδιαίτερα χρήσιμα στις επικείμενες εσωκομματικές εκλογές από τις οποίες θα αναδειχθούν οι σύνεδροι. Και η πλευρά Καραμανλή, αλλά και εκείνη της Ντόρας Μπακογιάννη έχουν αρχίσει μέσω των μηχανισμών την προσπάθεια για προσεταιρισμό των κομματικών στελεχών. 
