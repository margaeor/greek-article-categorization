 Φαίνεται πως τελικά όλα τα επιτεύγματα της επιστήμης είναι σαν την πυρηνική ενέργεια. Το αν θα είναι χρήσιμα για το κοινό καλό ή θα αποδειχθούν τροχοπέδη για την πορεία της ανθρωπότητας ή ακόμη και μέσο καταστροφής ορισμένων πραγμάτων, εξαρτάται από το πώς θα χρησιμοποιηθούν και από ποιους.
 Το μείζον αυτό ζήτημα έχει προκύψει και όσον αφορά την αποκωδικοποίηση του γενετικού υλικού (DNA). Ποιος θα διαχειριστεί τις πληροφορίες που θα υπάρξουν έπειτα από αυτό το τεράστιο άλμα της επιστήμης; Μπορεί να διαφυλαχτεί το απόρρητο της γενετικής μας ταυτότητας ή θα οδηγηθούμε σε ρατσιστικές τάσεις και παρεμβάσεις στον ανθρωπινό οργανισμό με σκοπό τη δημιουργία του τέλειου ανθρώπου; 
 Για όλα αυτά, η «Ε» απευθύνθηκε στον Γιώργο Κουμάντο, πρόεδρο της Εθνικής Επιτροπής Βιοηθικής, η οποία ασχολείται ήδη με το θέμα. Ο κ. Κουμάντος τονίζει 
ότι ο κίνδυνος υπάρχει, αλλά «να σταματήσουμε την έρευνα ούτε μπορούμε ούτε πρέπει. Το παν είναι να τη δαμάσουμε». Επισημαίνει, δε, ότι προς όφελος του κοινού καλού πρέπει να υπάρξουν κάποιες εξαιρέσεις όπου κάποιοι «τρίτοι» θα μπορούν να έχουν πρόσβαση σε πληροφορίες που τυχόν θα προκύψουν.
 - Πώς θα μπορέσουμε να αποκλείσουμε τη διαρροή των πληροφοριών που θα απορρέουν από την αποκωδικοποίηση του γενετικού υλικού; 
 - «Είναι ένα πρόβλημα το ποιοι πρέπει να έχουν πρόσβαση σε αυτές τις πληροφορίες και πώς αυτές δεν θα διαρρέουν. Διότι, βεβαίως, υπάρχουν περίπτωσεις όπως αυτή του ασφαλιστή ή του εργοδότη που οπωσδήποτε δεν πρέπει να έχουν πρόσβαση, αλλά υπάρχουν κάποια τρίτα πρόσωπα που ίσως πρέπει να έχουν».
 - «Να σας δώσω ένα παράδειγμα λίγο ακραίο. Ας πούμε ότι θέλουμε να προσλάβουμε 
πιλότους. Πρέπει να είναι απόρρητο το ενδεχόμενο ότι ο υποψήφιος για τη δουλειά ίσως να προσβληθεί ξαφνικά από κάποιες ασθένειες που θα τον κάνουν να μην μπορεί να προσγειώσει το αεροπλάνο; Φέρνω επίτηδες ένα ακραίο παράδειγμα, αλλά υπαρκτό».
 - Δεν μπορεί όμως αυτό να δημιουργήσει προβλήματα και να επεκταθεί και σε άλλους επαγγελματικούς κλάδους; 
 - «Σε αυτή την περίπτωση η χάραξη των ορίων θέλει πολλή προσοχή και πολλή λεπτολογία. Πρέπει ο ιδιωτικός βίος να περιφρουρηθεί, αλλά πρέπει και να περιχαρακωθούν κάποιες εξαιρέσεις που θα δικαιολογούνται από το γενικότερο κοινωνικό συμφέρον».
 - «Είναι δυνατόν, όσο εφαρμόζονται οι νόμοι. Μπορεί και να παραβιάζονται. Αλλά 
οι νόμοι πρέπει να γίνονται με την προοπτική ότι δεν θα παραβιάζονται».
 - Και με ποιον τρόπο θα προστατευθεί ο πολίτης; 
 - «Ως προς το θέμα της περιφρούρησης του απορρήτου, είναι πάντοτε διάτρητο αλλά και εμπειρικά ακόμη διαπιστώνουμε ότι σε πάρα πολλές περιπτώσεις είναι σεβαστό. Κάποτε είχε τεθεί θέμα, σε μια άλλη επιτροπή, να γίνει υποχρεωτική εξέταση, απόρρητη και εμπιστευτική, στις φυλακές και το στρατό για AIDS. Είχαμε πει τότε ότι αν γίνει αυτό, οι πληροφορίες θα γίνουν αμέσως "βούκινο". Ο κίνδυνος υπάρχει, αλλά να σταματήσουμε την έρευνα ούτε μπορούμε ούτε πρέπει. 
Το παν είναι να τη δαμάσουμε. Οσο μπορούμε». 
 - Κάποιοι θέτουν και θέμα περιορισμού των προσωπικών ελευθεριών. Ας υποθέσουμε 
ότι σ' ένα νεογέννητο παιδί διαπιστώνεται ότι υπάρχει κάποιο γονίδιο που ενδεχομένως να εμπεριέχει την τάση της ομοφυλοφιλίας, επιθυμεί η μάνα την παρέμβαση της επιστήμης... 
 - «Νομίζω ότι βιαζόμαστε να θέσουμε κάποια προβλήματα που ακόμη δεν υπάρχουν. Δεν λέω ότι δεν πρέπει να τα αντιμετωπίσουμε αμέσως, αλλά νομίζω ότι αυτή τη στιγμή δεν είναι καθόλου βέβαιο ότι θα είμαστε στα προσεχή χρόνια σε θέση να διαγνώσουμε τέτοιες τάσεις. Είναι πιθανόν, αλλά δεν είναι καθόλου βέβαιο».
 - Λέτε ότι παίζουν σημαντικό ρόλο στη διαμόρφωση του ανθρώπου και οι εξωγενείς 
 - «Ακριβώς. Οι τάσεις που διαπιστώνονται στα γονίδια με τη γενετική έρευνα είναι απλώς τάσεις. Δεν είναι πεπρωμένο. Δεν λένε ποτέ ότι κάποιος θα γίνει σοφός, μουσικός ή ομοφυλόφιλος. Λένε ότι ίσως έχει μια τάση να αναπτύξει κάτι, 
εάν το περιβάλλον και οι εξωγενείς παράγοντες συμβάλουν σε αυτό. Εστω και αν η 
μάνα του παιδιού υποστηρίξει ότι ακόμη και αυτή την ενδεχόμενη τάση θέλει να την καταπολεμήσει, η προσωπική μου άποψη είναι ότι δεν επιτρέπεται καμία παρέμβαση. Ο παππούς μου έλεγε ότι «δεν με πειράζει το ποντίκι που περνάει μέσα από τα γένια μου, με πειράζει που ανοίγει δρόμο».
 «Αν αρχίσουμε να λέμε "γιατί να είναι το παιδί μου ομοφυλόφιλος", γιατί να μην 
πούμε το ίδιο και για άλλα χαρακτηριολογικά γνωρίσματα, ώστε τελικά να φτάσουμε να κατασκευάζουμε μια Αρεια φυλή σπουδαίων γιγάντων, όμορφων, ξανθών, 
με τη γενετική, που -επιτέλους- δεν είναι επιτρεπτό».
