Χθες οι ιεράρχες-μέλη της Διαρκούς Ιεράς Συνόδου (ΔΙΣ) περίμεναν ένα τηλεφώνημα. Ενα τηλεφώνημα από το οποίο θα φαινόταν ότι υπήρχε διάθεση, από την πλευρά της κυβέρνησης, να συζητηθεί το θέμα της αναγραφής του θρησκεύματος. Η αναμονή, όμως, δημιούργησε εκνευρισμό, με αποτέλεσμα ο μητροπολίτης Πειραιώς Καλλίνικος από τη θέση του εκπροσώπου Tύπου της ΔΙΣ να δηλώσει ότι σήμερα η Σύνοδος επρόκειτο να λάβει τις τελικές αποφάσεις για την «κλιμάκωση του αγώνα». Κάποιοι άλλοι ιεράρχες εκτός Διαρκούς Ιεράς Συνόδου χαρακτήρισαν την τακτική της Συνόδου «παιχνίδι εντυπώσεων από την Εκκλησία». Μέσα στα μέτρα «κλιμάκωσης» είναι και η συλλογή υπογραφών, δηλαδή ενός δημοψηφίσματος». Ωστόσο, σύμφωνα με ιεράρχες, για τη συγκέντρωση υπογραφών θα χρειαστεί απόφαση της Ιεραρχίας και για το λόγο αυτό ίσως αποφασιστεί το μέτρο 
αυτό να ξεκινήσει από το φθινόπωρο. Aλλο ένα από τα μέτρα που μπορεί να συζητηθούν είναι οι περιοδείες του αρχιεπισκόπου σε διάφορες περιοχές της Ελλάδας, όπου θα ενημερώσει τον κόσμο για τη θέση της Εκκλησίας και θα κατηγορεί την κυβέρνηση ότι δεν κάνει διάλογο. 
 Ο Καλλίνικος επικαλέστηκε γι' άλλη μια φορά το λαό, λέγοντας ότι η Ιεραρχία «μένει στην απόφασή της, εκφράζουσα έτσι την πίστην και πεποίθησιν της συντριπτικής πλειονότητος του ελληνικού λαού, ο οποίος θέλει αναγραφήν ελευθέρως του θρησκεύματός του». Επανέλαβε όμως επίσης ότι αυτή τη στιγμή τα μέλη της Συνόδου «αποκλείουμε κάθε άλλον διάλογον την στιγμήν αυτήν. Μόνο το θέμα των ταυτοτήτων» και πρόσθεσε ότι «όταν αυτό επιλυθεί, τότε θα συζητήσουμε 
γι' άλλα». Οσο για την κίνηση του μητροπολίτη Kαλαβρύτων Αμβρόσιου να εκδώσει καρτ ποστάλ, τη χαρακτήρισε ενέργεια «καλή της μητροπόλεώς του». 
 Τη θέση του για το θέμα των ταυτοτήτων έκανε γνωστή και ο αρχιεπίσκοπος πρώην Αμερικής Σπυρίδων, με δηλώσεις του στο Αθηναϊκό Πρακτορείο Ειδήσεων. Σύμφωνα με όσα μετέδωσε το ΑΠΕ, ο Σπυρίδων είπε ότι «η διαφωνία μεταξύ Εκκλησίας και Πολιτείας θα πρέπει να κλείσει σύντομα και ειρηνικά, με βασικές παραχωρήσεις εκατέρωθεν, πριν δημιουργηθεί αγεφύρωτο χάσμα για ένα θέμα που δεν είναι ζωτικής σημασίας». 
 Στο μεταξύ, «ιστορική καπηλεία και βάναυση πρόκληση της εθνικής συνείδησης» χαρακτηρίζουν τη μεταφορά του λαβάρου της Αγίας Λαύρας στη πρόσφατη λαοσύναξη του Χριστόδουλου δεκαεφτά νομαρχιακοί σύμβουλοι της Αχαΐας.
 «Η χρήση του λαβάρου σε εκδήλωση όπου ομολογουμένως εμπεριείχε διχαστικά του ελληνικού λαού χαρακτηριστικά και κάτω από το σύνθημα "Ορθοδοξία ή Θάνατος" συνιστά ιστορική καπηλεία και βάναυση πρόκληση της εθνικής συνείδησης...».
