Περισσότερη ελευθερία στη λειτουργία της χρηματιστηριακής αγοράς και ακόμη μεγαλύτερη ισχυροποίηση του θεσμικού πλαισίου της κεφαλαιαγοράς, ώστε η Σοφοκλέους να αναπτύξει άμυνες και να βγει από το τέλμα, ζητούν από την κυβέρνηση και τις αρμόδιες αρχές οι θεσμικοί επενδυτές. 
Ταυτόχρονα, όμως, αποποιούνται κάθε ευθύνης για τη θλιβερή κατάσταση που παρουσίαζε το Χρηματιστήριο τις τελευταίες εβδομάδες, τονίζοντας ότι οι περισσότερες εταιρείες Επενδύσεων Χαρτοφυλακίου και Αμοιβαίων Κεφαλαίων είναι «εγκλωβισμένες» σε υψηλά επίπεδα τιμών, αντιμετωπίζοντας πρόβλημα ρευστότητας και αναγκάζονται να ρευστοποιούν προκειμένου, αφ' ενός, να προστατεύσουν τους πελάτες τους και, αφ' ετέρου, να ικανοποιήσουν τις απαιτήσεις από εξαγορές μεριδίων.
Αυτό που ουσιαστικά έπραξαν κατά τη χθεσινή παρουσίαση των απόψεών τους οι εκπρόσωποι της Ενωσης Θεσμικών Επενδυτών ήταν μια ευρεία κριτική -όχι όμως στείρα, όπως επισήμανε ο πρόεδρός τους, Αλέξης Πιλάβιος- σε ό,τι αφορά τα νέα μέτρα που προωθούνται για τη λειτουργία και τη θεσμική θωράκιση του χρηματιστηριακού θεσμού. Ζήτησαν λοιπόν:
1. Τη διεύρυνση των ορίων διακύμανσης στις τιμές των μετοχών, από ±10% που ισχύει σήμερα, σε ±20%, υποστηρίζοντας ότι η αγορά έχει ωριμάσει αρκετά για ένα τέτοιο βήμα, ενώ θα συμβάλει στην αποφυγή στρεβλώσεων. Η εφαρμογή αυτού του μέτρου, διευκρίνισαν, μπορεί να εφαρμοστεί αρχικά σε περιπτώσεις μετοχών οι οποίες διακρίνονται από υπερβάλλουσα ζήτηση ή προσφορά. Προτείνουν συγκεκριμένα ότι όταν «κλειδώνουν» στο ±10%, να σταματά για λίγο η διαπραγμάτευση και να ξεκινά πάλι με μια «αβάντα» επιπλέον 10% στο όριο διακύμανσης. 
2. Την πλήρη απελευθέρωση του δανεισμού των επενδυτών για αγορά μετοχών είτε μέσω τραπεζών είτε απευθείας μέσω των χρηματιστηριακών εταιρειών, με τους λογαριασμούς margin account. Οπως υποστηρίζουν «η δυνατότητα δανεισμού θα ενισχύει σημαντικά τη ρευστότητα και το βάθος της αγοράς, με αποτέλεσμα οι διαμορφούμενες τιμές να ανταποκρίνονται περισσότερο στις πραγματικές συνθήκες αγοράς και ζήτησης».
3. Την καθιέρωση, όχι απλά ειδικών διαπραγματευτών (market makers) που θα εξισορροπούν την προσφορά και τη ζήτηση στο ΧΑΑ, αλλά specialists, οι οποίοι θα παρεμβαίνουν στην αγορά μόνο όταν υπάρχει μεγάλο άνοιγμα μεταξύ τιμής αγοράς και πώλησης μιας μετοχής, διοχετεύοντας ρευστότητα έτσι ώστε η «ψαλίδα» να κλείνει και οι τιμές να αντικατοπτρίζουν τις πραγματικές συνθήκες προσφοράς και ζήτησης, βοηθώντας την αγορά να αποκτά ισορροπία. Ο θεσμός των specialists, σύμφωνα με την Ενωση Θεσμικών Επενδυτών, θα συμβάλει στην εξομάλυνση των χρηματιστηριακών διακυμάνσεων και στον περιορισμό των φαινομένων χειραγώγησης.
4. Τη λήψη ακόμη αυστηρότερων μέτρων σε ό,τι αφορά τη διαφάνεια στις συναλλαγές των βασικών μετόχων και των στελεχών των επιχειρήσεων. Ζητούν συγκεκριμένα να δημοσιοποιούνται όλες οι συναλλαγές αγοράς ή πώλησης στις οποίες προβαίνουν καθημερινά οι insiders μιας εταιρείας, και όχι απλώς η προαναγγελία της πρόθεσης. Υποστηρίζουν, μάλιστα ότι η προτεινόμενη στο νομοσχέδιο προαναγγελία των πράξεων για μεγάλες μεταβολές ποσοστών, δεν έχει ουσιαστική πρακτική εφαρμογή, και δεν εξυπηρετεί καμία σκοπιμότητα.
5. Να ανοίξουν οι κρουνοί των εγκρίσεων νέων εισαγωγών, οι οποίες θα πρέπει να γίνονται μόνο από την Επιτροπή Κεφαλαιαγοράς, ώστε να αποφεύγονται οι χρονοβόρες διαδικασίες. «Το σημερινό φαινόμενο της ουράςΣ, των προς εισαγωγή εταιρειών, -υποστηρίζουν οι θεσμικοί- θα πρέπει να εξαλειφθεί με την έγκριση πολλαπλών δημόσιων εγγραφών κάθε εβδομάδα, ώστε να ξεχωρίσουν και να επιβραβευθούν οι πραγματικά καλές επιχειρήσεις». Προτείνουν επίσης να θεσμοθετηθεί διαφορετική εγκριτική διαδικασία για τις αυξήσεις κεφαλαίου και τις δημόσιες εγγραφές, και να δοθεί μεγαλύτερη ευελιξία στους αναδόχους, ιδίως σε ό,τι αφορά την κατανομή μετοχών μεταξύ θεσμικών και ιδιωτών επενδυτών. Να συντμηθεί, ακόμη, σε 15 μέρες η ελάχιστη διάρκεια του χρόνου άσκησης του δικαιώματος προτίμησης των παλαιών μετόχων, σύμφωνα με τις ευρωπαϊκές οδηγίες.
6. Να πάψει να αποτελεί αρμοδιότητα της Επιτροπής Κεφαλαιαγοράς και του Χρηματιστηρίου η χρονική κατανομή της προσφοράς νέων τίτλων με δημόσια εγγραφή ή αυξήσεις κεφαλαίου, όπως προβλέπεται από τα μέτρα για το ΧΑΑ. Και τούτο γιατί με τον τρόπο αυτόν υποβαθμίζεται η σημασία των αποφάσεων των γενικών συνελεύσεων και ο ρόλος των αναδόχων, όπως υποστηρίζουν οι θεσμικοί. Στο πλαίσιο αυτό ζητείται η αναβάθμιση του ρόλου των αναδόχων, οι οποίοι θα υποχρεωθούν από μόνοι τους, στο πλαίσιο του ανταγωνισμού, να συμβουλεύουν τις εταιρείες πότε θα ήταν ο πλέον συμφέρων χρόνος για την εισαγωγή τους στο ΧΑΑ. 
7. Να επιταχυνθούν οι διαδικασίες για την εισαγωγή όσων Επενδυτικών Εταιρειών στο ΧΑΑ έχουν υποβάλει αίτηση, προκειμένου να ενισχυθεί η ρευστότητα στην αγορά, δεδομένου ότι τα κεφάλαια που θα εισρεύσουν από τη δραστηριοποίησή τους υπολογίζονται σε πάνω από 150 δισ. δραχμές.
8. Να δημιουργηθεί μια τρίτη αγορά, η οποία θα λειτουργεί με τη μέθοδο της δημοπρασίας (call auctions) και στην οποία θα διαπραγματεύονται εκτός ΟΑΣΗΣ όσες μετοχές μικρών εταιρειών διακρίνονται από χαμηλή εμπορευσιμότητα. 
9. Να τροποποιηθεί η νομοθεσία που αφορά στην αγορά ιδίων μετοχών ως 10% από μια εταιρεία κατά τρόπο τέτοιο ώστε να διασφαλιστεί ότι οι επιχειρήσεις δεν θα προχωρούν σε ρευστοποίηση των μετοχών τους λίγο καιρό μετά, αλλά και να μην απαιτείται απαρτία 3/4 για τη λήψη των σχετικών αποφάσεων στις γενικές συνελεύσεις. 
