 Την ίδια ώρα ο Κώστας Σημίτης συνέχιζε τις επαφές του με εκπροσώπους των φορέων της διοργάνωσης. Χθες, ήταν η σειρά του Π. Θωμόπουλου (προέδρου της Οργανωτικής Επιτροπής) να τον επισκεφθεί και μαζί να συζητήσουν τους τρόπους διεξόδου από την κρίση.
 Ωστόσο, η κινητικότητα των τελευταίων ημερών δεν συνδυάζεται, μέχρι στιγμής τουλάχιστον, με ανακοινώσεις σχετικά με το οργανωτικό μοντέλο που προτίθεται η 
κυβέρνηση να εφαρμόσει, ώστε να δοθεί η απαραίτητη ώθηση προς τα εμπρός, η οποία θεωρείται επιβεβλημένη, μετά τις πρόσφατες επικριτικές δηλώσεις του Χουάν Αντόνιο Σάμαρανκ. Το μόνο βέβαιο είναι ότι αναζητείται ένα νέο εποπτικό σχήμα, τη μορφή του οποίου ο πρωθυπουργός επιχειρεί να συνθέσει. Οπως επίσης και ο...αρχηγός! 
 Ο Θεόδωρος Πάγκαλος επισήμανε χθες ότι σ' αυτό το όργανο θα μετέχουν οι υπουργοί Πολιτισμού, ΠΕΧΩΔΕ, Μεταφορών και Εξωτερικών. Οσον αφορά το ενδεχόμενο αλλαγής προσώπων (εκτός από τη δομή των συναρμόδιων φορέων) επικρατεί άκρα μυστικότητα. Οπως συνηθίζεται σε τέτοιες περιπτώσεις (και μέχρι 
να γίνουν οι επίσημες ανακοινώσεις) οι φήμες οργιάζουν, όμως δεν επιβεβαιώνονται από πουθενά και κανέναν.
 Ο υπουργός Πολιτισμού, αναφερόμενος στις επισημάνσεις του προέδρου της ΔΟΕ, τόνισε ότι «αποδίδουν την πραγματικότητα» και αρνήθηκε να δεχθεί πως «κρύβουν κάποιες σκοπιμότητες». Χαρακτηριστικά είπε: «Η εικόνα που έδωσε ο κ. Σάμαρανκ είναι αρκετά επιτυχής. Οι δηλώσεις του αποδίδουν πιστά την πραγματικότητα! »
 Σε γενικές γραμμές, ο Θεόδωρος Πάγκαλος προτίμησε τις γενικές αναφορές για το εγχείρημα. Υποσχέθηκε ότι θα επιφορτιστεί το έργο της τήρησης των χρονοδιαγραμμάτων της ΔΟΕ, θα αναλάβει ως υπουργός Πολιτισμού το συντονισμό των φορέων, διαχώρισε άλλη μια φορά την οργάνωση των Ολυμπιακών Αγώνων από την 
κατασκευή των ολυμπιακών έργων, αρνήθηκε ότι υφίσταται θέμα αλλαγής στα πρόσωπα (τουλάχιστον στην παρούσα φάση), όπως επίσης και πιθανότητα ίδρυσης υπουργείου Ολυμπιακών Αγώνων. «Δεν καταλαβαίνω -υπογράμμισε- ποια θα είναι η χρησιμότητά του; »
 Ως προς το οικονομικό σκέλος, παραδέχθηκε ότι στόχος της κυβέρνησης και άποψή του είναι πως «δεν πρέπει να πληρώσουμε πέραν του δέοντος», αλλά παράλληλα ισχυρίστηκε ότι «η ταμειακή προσέγγιση μπορεί να μην είναι σωστή» στην υπόθεση 
 Στις καθυστερήσεις που έχουν επισημανθεί μέχρι στιγμής περιστράφηκε η συζήτηση 
του Κ. Σημίτη με τον Π. Θωμόπουλο. Ο πρόεδρος του «Αθήνα 2004», κατά την έξοδό 
του από το Μέγαρο Μαξίμου, αναφέρθηκε σε μερικά από τα προβλήματα. Στη συμφωνία με τους ξενοδόχους, στο θέμα των ραδιοτηλεοπτικών και στο Κέντρο Ραδιοτηλεόρασης. Ο Π. Θωμόπουλος αρνήθηκε ότι συζήτησε με τον πρωθυπουργό το ενδεχόμενο αλλαγών, ενώ επιχείρησε να καλύψει την απουσία του Κ. Μπακούρη από τη συνάντηση, χωρίς πάντως να το πετύχει! Διευκρίνισε ωστόσο ότι δεν τίθεται θέμα αντικατάστασής του.
 «Δεν είναι μεγάλες οι καθυστερήσεις» είπε σχετικά, και τις απέδωσε (γι' άλλη μια φορά) στην προεκλογική περίοδο! 
