 Εκφράζοντας ουσιαστικά την ενόχληση του Παρισιού για το γεγονός ότι ο Βλαντιμίρ Πούτιν επέλεξε να πραγματοποιήσει στο Λονδίνο το πρώτο του ταξίδι στο εξωτερικό μετά την εκλογή του στην προεδρία της Ρωσίας, οι υπουργοί Εξωτερικών και Οικονομικών της Γαλλίας επέλεξαν τη βρετανική εφημερίδα «Φαϊνάνσιαλ Τάιμς» για να δημοσιοποιήσουν τη γαλλική πρόταση, η οποία έχει ήδη 
διατυπωθεί στο πλαίσιο της Ομάδας των 7 περισσότερο αναπτυγμένων βιομηχανικών χωρών.
 Στην επιστολή αυτή προς τους ομολόγους τους της ομάδας των 7, οι δύο Γάλλοι υπουργοί, Ιμπέρ Βεντρίν και Λοράν Φαμπιούς, επισημαίνουν ότι «με την εκλογή του Βλαντιμίρ Πούτιν στη ρωσική προεδρία, περίπου δέκα χρόνια μετά την κατάρρευση της Σοβιετικής Ενωσης, ήρθε η ώρα για την Ευρωπαϊκή Ενωση και άλλους να επαναφέρουν στο τραπέζι τις σχέσεις τους με τη χώρα του».
 Σύμφωνα με τη Γαλλία, η Ευρωπαϊκή Ενωση πρέπει να επαναπροσανατολίσει την πολιτική της για τη Ρωσία, έτσι ώστε να ενθαρρύνει «την οικοδόμηση και την ενίσχυση αποτελεσματικών κρατικών δομών», καθώς επίσης και «την ανάπτυξη ενός διαφανούς και σταθερού νομικού πλαισίου».
 Οπως λένε στη συνέντευξή τους στους «Φαϊνάνσιαλ Τάιμς», «δεν μπορεί να υπάρξει 
ασφάλεια και σταθερότητα στην ευρωπαϊκή ήπειρο χωρίς τη θετική συνεισφορά μιας 
συνεργαζόμενης Ρωσίας». Τονίζουν όμως ότι η στρατηγική της Δύσης θα πρέπει να επικεντρωθεί στην οικοδόμηση ενός πραγματικού κράτους δικαίου με σταθερούς θεσμούς και όχι απλώς στις οικονομικές μεταρρυθμίσεις.
 Η Γαλλία αισθάνεται παραγκωνισμένη από το γεγονός ότι ο άξονας Παρίσι - Βερολίνο - Μόσχα έχει δώσει τη θέση του σε μια ιδιαίτερη σχέση ανάμεσα στο Λονδίνο και τη Μόσχα. Χαρακτηριστικό είναι ότι ο Ρώσος πρόεδρος δεν έχει ακόμη 
απαντήσει στην επίσημη πρόσκληση που του επέδωσε το Φεβρουάριο ο Γάλλος υπουργός Εξωτερικών για επίσκεψη στο Παρίσι.
