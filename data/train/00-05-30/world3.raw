Στενότερες σχέσεις με την Ευρώπη ζήτησε ο πρόεδρος της Ρωσίας, Βλαντιμίρ Πούτιν, υποδεχόμενος στη Μόσχα την ευρωπαϊκή «τρόικα» και υποσχόμενος ότι θα διωχθούν όλοι όσοι παραβίασαν τους νόμους στην Τσετσενία, συμπεριλαμβανομένων και των Ρώσων στρατιωτικών.
Οι εκπρόσωποι της Ευρωπαϊκής Ενωσης διέκριναν, κατά την πρώτη αυτή επαφή τους με το Ρώσο πρόεδρο μετά την εκλογή του, μια «αλλαγή τόνου». Την ίδια ώρα, ο γενικός γραμματέας του ΝΑΤΟ, Τζορτζ Ρόμπερτσον, δεν απέκλειε το ενδεχόμενο η Ρωσία να ενταχθεί κάποια στιγμή στην Ατλαντική Συμμαχία.
Μιλώντας μετά τις ρωσο-ΝΑΤΟϊκές συνομιλίες στην Ιταλία, ο Τζορτζ Ρόμπερτσον είπε ότι η ένταξη της Ρωσίας θα μπορούσε να συζητηθεί «μέσα στις επόμενες δύο δεκαετίες».
Υποδεχόμενος στη Μόσχα τον πρόεδρο της Ευρωπαϊκής Επιτροπής, Ρομάνο Πρόντι, τον προεδρεύοντα της Ε.Ε., πρωθυπουργό της Πορτογαλίας, Αντόνιο Γκουτιέρεζ και τον ύπατο εκπρόσωπο για θέματα Εξωτερικής Πολιτικής και Πολιτικής Ασφάλειας, Χαβιέ Σολάνα, ο Ρώσος πρόεδρος δήλωσε ότι «η Ρωσία έδινε και θα δίνει πάντα πρωταρχική σημασία στις σχέσεις της με την Ευρώπη». 
Είπε ακόμα ότι «η Ρωσία ήταν, είναι και θα είναι μια ευρωπαϊκή χώρα λόγω της γεωγραφικής θέσης της, του πολιτισμού της και της οικονομικής ολοκλήρωσής της».
Ο Βλαντιμίρ Πούτιν έδωσε ιδιαίτερα έμφαση στο θέμα της Τσετσενίας, το οποίο αποτελεί σημαντικό πρόβλημα στις σχέσεις της Μόσχας με την Ε.Ε., δηλώνοντας ότι θα διωχθούν όσοι παραβιάζουν τους νόμους, απ' όποια πλευρά και αν βρίσκονται. 
Τόνισε όμως ότι δεν υπάρχει περίπτωση να χρησιμοποιηθεί το επιχείρημα των ανθρωπίνων δικαιωμάτων «για να εμποδιστεί η Ρωσία να βάλει τάξη στο έδαφός της».
«Ποτέ δεν θέσαμε ως στόχο τη μετατροπή του τσετσενικού λαού σε σκλάβους ...διότι αυτό θα ήταν αντιπαραγωγικό», πρόσθεσε.
Ο εκπρόσωπος της Ευρωπαϊκής Επιτροπής, Γκούναρ Βίγκαντ, εξέφρασε ικανοποίηση για το γεγονός ότι ο Ρώσος πρόεδρος φαίνεται να δέχεται ορισμένα από τα αιτήματα της Ε.Ε. Ομως, «απέχει ακόμα πολύ από την ικανοποίηση των απαιτήσεων της Ε.Ε., αλλά τουλάχιστον επισημαίνουμε για πρώτη φορά μια αλλαγή τόνου», πρόσθεσε.
Ο πρόεδρος της Κομισιόν, Ρομάνο Πρόντι, δήλωσε «πεπεισμένος ότι πραγματικά αρχίζουμε μια νέα εποχή συνεργασίας» και χαρακτήρισε τις συνομιλίες «πολύ εποικοδομητικές, ειλικρινείς και καρποφόρες».
Είπε ακόμα ότι η Ρωσία έχει δεσμευτεί για στενότερες σχέσεις με την Ε.Ε. σε πολλούς τομείς, συμπεριλαμβανομένης και της ασφάλειας.
Ο Αντόνιο Γκουτιέρεζ, από την πλευρά του, παρατήρησε ότι η Ρωσία και η Ε.Ε. επιδιώκουν μεγαλύτερη συνεργασία στους τομείς της διεθνούς ασφάλειας και κυρίως στα Βαλκάνια, όπου η Ρωσία διατηρεί καλές σχέσεις με τη Γιουγκοσλαβία.
