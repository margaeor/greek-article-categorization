 Η εσωστρέφεια στη Νέα Δημοκρατία δεν λέει να κοπάσει. Στην παρούσα φάση μάλιστα, φαίνεται να επικεντρώνεται στο πρόσωπο του εκπροσώπου του κόμματος Αρη 
Σπηλιωτόπουλου μετά την υποβολή αγωγής που κατέθεσε εναντίον του ραδιοφωνικού σταθμού «Φλας» και τριών δημοσιογράφων του.
 Η κίνησή του, μπορεί να «καλύφθηκε» απόλυτα από τον πρόεδρο της Νέας Δημοκρατίας στην πρόσφατη συνεδρίαση της κεντρικής επιτροπής, εν τούτοις επικρίθηκε σφόδρα από άλλους, όπως ο Π. Τατούλης, που δήλωσε πως δεν πρέπει οι 
δημόσιοι άνδρες να καταφεύγουν σε τέτοιες μεθόδους. Ομως, οι αντιδράσεις για τον κ. Σπηλιωτόπουλο, έχουν περισσότερο «βουβό» χαρακτήρα, αφού μια σειρά από στελέχη στις κατ' ιδίαν συζητήσεις τους εκφράζονται αρνητικά γι' αυτόν, αλλά δεν δημοσιοποιούν τις απόψεις τους.
 Το χθεσινό άρθρο του Α. Σπηλιωτόπουλου στην «Ε» έδωσε μάλιστα λαβή για νέες συζητήσεις, αφού ο εκπρόσωπος του κόμματος σ' αυτό επεσήμαινε μεταξύ άλλων εμμέσως πως δεν τον κάλυψαν στην επίθεση που δέχτηκε οι βουλευτές της Ν.Δ. Αρκετοί βουλευτές έλεγαν κατ' ιδίαν πως ο κ. Σπηλιωτόπουλος μπορεί εύλογα να ισχυρίζεται κάτι τέτοιο, εν τούτοις, όταν χρειάσθηκε να καλύψει ο ίδιος βουλευτές σε διάφορες περιπτώσεις, αυτός σιωπούσε.
 Πάντως, υπάρχουν και βουλευτές που υπεραμύνονται του εκπροσώπου της Ν.Δ. όπως ο 
Γ. Γιακουμάτος, ο οποίος είπε ότι καλώς ο εκπρόσωπος της Ν.Δ. προχώρησε στην αγωγή, αφού θίχτηκε απ' όσα έλεγαν εις βάρος του.
 Ο πρόεδρος της ΝΔ. προς το παρόν δεν αναφέρεται ευθέως στο θέμα. Eν τούτοις, όπως λένε οι πληροφορίες, δεν αποκλείεται στο προσεχές μέλλον να προχωρήσει στην αντικατάσταση του εκπροσώπου. Αυτό όμως θα γίνει μετά το συνέδριο του Ιουνίου και αφού ο Α. Σπηλιωτόπουλος καταλάβει κάποια άλλη θέση. Οι ίδιες πηγές έλεγαν πως δεν αποκλείεται να πάρει την θέση του γραμματέα πολιτικού σχεδιασμού (έτσι, ώστε η απομάκρυνσή του από τη θέση του εκπροσώπου να μην εμφανισθεί σαν υποβάθμιση) και ο Β. Μεϊμαράκης, που κατέχει σήμερα αυτή τη θέση, να τοποθετηθεί γραμματέας του κόμματος.
 Ωστόσο, η εσωστρέφεια στη Ν.Δ. δεν έχει να κάνει μόνο με το πρόσωπο του εκπροσώπου, αλλά κυρίως με την εκλογική ήττα. Και μπορεί ο Κ. Καραμανλής να προειδοποίησε πως δεν θα ανεχτεί την εσωστρέφεια, εν τούτοις είναι πολύ πιθανό στη μεθαυριανή συνεδρίαση της κοινοβουλευτικής ομάδας βουλευτές να αναφερθούν στο θέμα, αναπαράγοντας έτσι την κρίση. Ο πρόεδρος της Ν.Δ. πάντως, μέχρι τουλάχιστον το συνέδριο, δεν αναμένεται να κάνει κάποια συγκεκριμένη κίνηση. Yστερα από αυτό όμως, είναι σίγουρο πως θα αντιδράσει στις επικρίσεις που δέχεται για χειρισμούς του, χωρίς να αποκλείεται και κάποια δραστικού χαρακτήρα κίνηση.
 Για σήμερα, ο πρόεδρος της Ν.Δ. έχει προγραμματίσει συνεδρίαση των τομεαρχών με αντικείμενο συζήτησης τρέχοντα θέματα.
 Εν τω μεταξύ, ο Γ. Καρατζαφέρης, συνέχισε και χθες τις επιθέσεις του κατά του προεδρου της Ν.Δ. (λέγοντας ότι είναι αντισυνταγματική η αποπομπή του από την Ν.Δ.), αλλά και κατά στενών συνεργάτων του, τους οποίους όμως δεν κατονόμασε.
