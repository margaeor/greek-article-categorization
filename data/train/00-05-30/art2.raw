Οταν το πρωτανοίγεις και το κοιτάς έχεις την εντύπωση πως πρόκειται για «ξένη» γλώσσα. Αναγνωρίζεις πάντως λέξεις, μα και φράσεις, ακούς μέσα σου μια γλώσσα ξεχωριστή, μελωδική, μια γλώσσα ωραία και ζωντανή. Το μυθιστόρημα «Ροδάφ'νον» του Κώστα Διαμαντίδη, που κυκλοφορεί από τις εκδόσεις «Στάχυ», είναι όλο γραμμένο στην ποντιακή διάλεκτο και είναι το πρώτο βιβλίο στα ποντιακά που κυκλοφορεί στη χώρα μας.
 Ο συγγραφέας Κώστας Διαμαντίδης γεννήθηκε στην Αγάπη Γρεβενών, όπου και διαμένει. Οι γονείς του είναι πρόσφυγες της δεύτερης γενιάς των προσφύγων του Πόντου. Σπούδασε οδοντίατρος, μα ποτέ δεν ξέχασε την καταγωγή του και την αγάπη του για τον Πόντο και τους ξεριζωμένους συνανθρώπους του. Σκοπός της συγγραφής του βιβλίου του ήταν ν' αποδείξει ότι μια γλώσσα είναι ζωντανή κι εξακολουθεί να παράγει χυμούς, όσο υπάρχουν άνθρωποι που μπορούν και ονειρεύονται σ' αυτήν, όσο υπάρχουν άνθρωποι που τη χρησιμοποιούν ως εργαλείο δημιουργίας.
 Αιτία της συγγραφής ήταν η γιαγιά του η Παρθένα και το μαράζι της: Να δει το δέντρο Ροδάφ'νον (δαφνοκερασιά) που δεν «ζει» παρά μόνο στην πατρίδα της, τον Πόντο. Ετσι ο εγγονός ξεκίνησε το ταξίδι του για να της το φέρει. Στο δρόμο σκιαγραφεί τα πάθη ενός ολόκληρου λαού, τα οράματά του, τα ήθη, τα έθιμά του, τη νοοτροπία του... Πλέκοντας το μύθο του μιλάει για την πολιτική, αυτή που έφερε το λαό στην καταστροφή και τον ξεριζωμό, ακόμη για τον πόλεμο, τη θρησκεία... Γυρίζει από το ταξίδι του στον Πόντο, και τα λόγια του Τούρκου αξιωματικού στο τελωνείο, που δεν τον άφησε να πάρει το δέντρο το «ροδάφ'νον» για τη γιαγιά του, στριφογυρίζουν στο νου και τον γεμίζουν λύπη: «Η ζωή δεν μεταφέρεται από τον ένα τόπο στον άλλο. Γι' αυτό οι άνθρωποι έκαναν τα σύνορα. 
Για να μην παραβιάζονται οι ζωές. Ο, τι ανήκει, ανήκει εδώ...»
 Ο συγγραφέας φεύγει και προσθέτει στα οράματά του μια νέα προσδοκία: ν' αλλάξει τον κόσμο, να κατεδαφίσει τα σύνορα, ν' ανοίξει δρόμους για να μεταφέρονται, ελεύθερα πια, δέντρα και ζωές.
 Ρομαντικό; Ισως. «Η ιστορία με τον Πόντο είναι μόνιμη πληγή που κλαίει μέσα μου και καμιά φορά αιμορραγεί», λέει ο ίδιος. «Αυτό έκανα τέχνη. Το κατηγορώ ενός λαού ενάντια στη σημερινή παγκόσμια βαρβαρότητα». Στις μειοψηφίες άλλωστε 
