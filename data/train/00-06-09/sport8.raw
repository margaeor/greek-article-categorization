 Μέτωπο με τους ταραξίες των γηπέδων, τους οποίους χαρακτήρισε «περιθωριακά στοιχεία και κατακάθια των γηπέδων, που πάνε για να εκτονωθούν και να βγάλουν τα απωθημένα τους, χωρίς να χρειάζονται ερεθίσματα για να κάνουν επεισόδια», άνοιξε ο πρόεδρος της ΕΠΑΕ, μετά τα όσα συνέβησαν την περασμένη Κυριακή στο Καυτανζόγλειο, στο Ηρακλής-Αρης.
 Ο Β. Μητρόπουλος στη διάρκεια συνέντευξης Τύπου που παραχώρησε έκανε λόγο για «πόλεμο μέχρις εσχάτων με τους χουλιγκάνους προκειμένου να εξαλειφθούν πλήρως από τα ελληνικά γήπεδα τα φαινόμενα βίας και να επιστρέψει σε αυτά ο κόσμος. Ξεπέρασαν κάθε όριο. Δεν θα τους αφήσουμε σε χλορό κλαρί. Δεν υπάρχουν περιθώρια διαλόγου ή συζήτησης, αλλά μόνο ειλημμένες αποφάσεις».
 Ο πρόεδρος της ΕΠΑΕ τόνισε ότι «η διοργανώτρια αρχή είναι πανίσχυρη και θα πάρει την κατάσταση στα χέρια της, ανεξάρτητα από το αν θα συνδράμει η πολιτεία. Δεν μπορούμε να χρησιμοποιήσουμε ως άλλοθί μας αν αποτύχουμε την πολιτεία, που έχει κυρίως εποπτικό ρόλο», ενώ δεν έχασε την ευκαιρία να επιρρίψει ευθύνες και στην Aστυνομία για «την αδράνειά της στην αντιμετώπιση των ταραξιών».
 Ο Β. Μητρόπουλος εξήγγειλε και σειρά μέτρων που θα εφαρμοστούν στα ελληνικά γήπεδα από το ξεκίνημα της νέας περιόδου. Ποια είναι αυτά; 
 -Η δυνατότητα της ΕΠΑΕ να καθορίζει την τιμή των εισιτηρίων στα ματς ανάλογα με τη ροή των γεγονότων.
 -Η αρίθμηση των θέσεων στα γήπεδα, αλλά και η χρήση προσωπικών στοιχείων για κάθε οπαδό.
 -Η απαγόρευση στους οπαδούς μιας ομάδας να μετακινηθούν οργανωμένα στο επόμενο εκτός έδρας παιχνίδι της ομάδας τους, αν στο αμέσως προηγούμενο έχουν προκαλέσει επεισόδια.
 -Η εξορία των ομάδων, εφόσον γίνονται επεισόδια στις έδρες τους.
 -Η τοποθέτηση συστήματος παρακολούθησης με κάμερες σε κάθε γήπεδο και η λειτουργία κέντρου επιχειρήσεων.
