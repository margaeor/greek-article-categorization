Αναπάντεχη κρίση ξέσπασε στη Ν.Δ. μεσούντος του Αυγούστου, καθώς μερικές δεκάδες μεσαία στελέχη παύθηκαν, δι' επιστολής, των καθηκόντων τους, επειδή δεν θεωρούνταν πλέον της απολύτου εμπιστοσύνης του Κ. Καραμανλή ­κάτι λίαν επικίνδυνο εν όψει του τακτικού συνεδρίου του κόμματος­ ορισμένα εκ των οποίων, μάλιστα, στρέφουν το βλέμμα τους προς την Ντόρα Μπακογιάννη.
Αν και δεν είχε «διαβρωθεί» ολόκληρος ο μηχανισμός, ωστόσο τα σημάδια αμφισβήτησης ήταν ανησυχητικά και επελέγη η οδός της ταχείας αναδιάρθρωσης τώρα, που είναι ακόμη νωρίς, πριν το πρόβλημα γίνει δυσεπίλυτο. Ετσι καταργήθηκαν όλοι οι τομεάρχες και περιφερειάρχες με την προοπτική της ανασυγκρότησης του κομματικού οικοδομήματος.
Το κλίμα πάντως για μια ακόμη φορά είναι βαρύ στη Ν.Δ. και οι άνθρωποι του προέδρου αποφεύγουν τις πολλές εξηγήσεις. Η πλευρά Μπακογιάννη δεν θέλησε να σχολιάσει τις εξελίξεις αυτές. Στελέχη προσκείμενα στην πρώην υπουργό, όμως, δεν έκρυβαν την ικανοποίησή τους, λέγοντας χαρακτηριστικά ότι για πρώτη φορά «δουλεύουν άλλοι για μας χωρίς εμάς».
Αυτοί οι «άλλοι» δεν είναι παρά το στρατόπεδο Καραμανλή, το οποίο εμφανίζεται με πολλά προβλήματα, λίγους μόνο μήνες πριν από το κρίσιμο συνέδριο. Χαρακτηριστικό είναι ότι μεταξύ των παυθέντων είναι και ο Λευτέρης Γεωργιάδης, υπεύθυνος Κεντρικής Μακεδονίας, ο οποίος σε κομματική σύσκεψη μετά τον Απρίλιο, όπου είχε ανεβεί ο πρόεδρος του κόμματος για να αναλύσει το εκλογικό αποτέλεσμα, είχε μιλήσει με σκληρά λόγια για τον Aρη Σπηλιωτόπουλο, υποστηρίζοντας ότι φέρει σοβαρές ευθύνες για την ήττα.
Aλλο στέλεχος, πλήρες οργής, παρατηρούσε ότι δεν πρόκειται να λάβει υπόψη του την απόφαση, καθώς, όπως λέει, με επιστολές επικοινωνούν οι εταιρείες με τους πελάτες τους και όχι τα κόμματα με τα στελέχη τους.
Η απόφαση της ηγεσίας κοινοποιήθηκε στους ενδιαφερομένους ταχυδρομικώς με επιστολή του γραμματέα Οργανωτικού Aγγελου Μοσχονά, ο οποίος είναι άνθρωπος της εμπιστοσύνης του Βαγγέλη Μεϊμαράκη, που προσφάτως ανέλαβε το ρόλο του άτυπου γενικού συντονιστή του κομματικού έργου.
Αν και ο Κώστας Καραμανλής, ο οποίος βρίσκεται σε διακοπές και αύριο αναμένεται να φτάσει από την Ιο στην Κύθνο, για το πανηγύρι της Παναγιάς της Κανάλας, εμφανίζεται να μην έχει άμεση σχέση με το εγχείρημα, ωστόσο δεν μπορεί μια τέτοια κίνηση να έχει γίνει εν αγνοία του. Πόσο μάλλον, που αμέσως μετά τις 20 Αυγούστου προγραμματίζει την αντεπίθεσή του ενάντια στην κυβέρνηση με κύρια αιχμή την οικονομική πολιτική. Αυτή η αντεπίθεση θα συνδυαστεί εκ των πραγμάτων και με την προσπάθεια για τη μεγαλύτερη ενίσχυση της θέσης του στο κόμμα και το, ει δυνατόν, οριστικό ξεκαθάρισμα των λογαριασμών του με την πλευρά Μητσοτάκη.
Το περιεχόμενο της επιστολής, το οποίο δημοσίευσε χθες ο «Τύπος της Κυριακής», έχει ως εξής:
Οι σημερινές πολιτικές συνθήκες επιβάλλουν να αναδιατάξουμε τις δομές του κόμματος σε πολλούς τομείς. Μέσα στα πλαίσια αυτά θα υπάρξουν αλλαγές στη δομή και λειτουργία και της Γραμματείας Οργανωτικού σε μια προσπάθεια να λειτουργήσει καλύτερα και αποτελεσματικότερα.
Η νέα δομή της Γραμματείας, που σύντομα θα ανακοινωθεί, θα γίνει και με βάση τις προτάσεις, υποδείξεις και αναφορές, που κατά καιρούς έχουν γίνει τόσο από εσάς όσο και από άλλα στελέχη και θα είναι ο οδηγός για τη στελέχωσή της. 
Ανεξάρτητα όμως από όλα τα παραπάνω, θέλω να σε συγχαρώ για την ανιδιοτελή προσφορά και δράση σου και να σε ευχαριστήσω για όλα όσα προσέφερες μέχρι σήμερα στην παράταξη.
Τέλος, είμαι βέβαιος ότι και στο μέλλον το κόμμα θα αξιοποιήσει και πάλι την εμπειρία και τα προσόντα σου και θα σου δοθεί ξανά η ευκαιρία της προσφοράς».
