Στο ενδεχόμενο αναβολής της ανακήρυξης ανεξάρτητου παλαιστινιακού κράτους αναφέρθηκε χθες ο Αιγύπτιος πρόεδρος, Χόσνι Μουμπάρακ, ενώ Ισραηλινοί και Παλαιστίνιοι διαπραγματευτές διατηρούν ανεπίσημες επαφές, σε μια προσπάθεια επανέναρξης του διαλόγου για μια οριστική ειρηνευτική συμφωνία.
Απαντώντας σε ερώτηση δημοσιογράφου για ενδεχόμενη αναβολή της ανακήρυξης της παλαιστινιακής ανεξαρτησίας, ο Χ. Μουμπάρακ δήλωσε: «Μπορεί να συμβεί, δεν γνωρίζω και δεν μπορώ να πω ακριβώς, αλλά πιστεύω ότι μπορεί να υπάρξει αναβολή [...] δεν θέλουμε συγκρούσεις μεταξύ των δύο πλευρών». Ο ίδιος εκτιμά ότι η επίτευξη συμφωνίας πριν από την προθεσμία της 13ης Σεπτεμβρίου δεν είναι απίθανη, αν και δεν φάνηκε ιδιαίτερα αισιόδοξος.
Οσον αφορά το θέμα της Ιερουσαλήμ, ο Μπουμπάρακ προειδοποίησε το Σάββατο ότι ένας αντίθετος προς τη θέληση του παλαιστινιακού λαού συμβιβασμός θα οδηγήσει σε ανεξέλεγκτη βία στη Μέση Ανατολή. Ο Γιάσερ Αραφάτ έχει επανειλημμένως δηλώσει ότι θα προχωρήσει στην ανακήρυξη της ανεξαρτησίας τον ερχόμενο μήνα, ωστόσο Παλαιστίνιοι αξιωματούχοι έχουν δηλώσει ότι πολλές αραβικές χώρες έχουν, υπό την πίεση των ΗΠΑ, παρακινήσει τον Αραφάτ να αναβάλει το σχέδιό του αυτό, προκειμένου να δοθεί μεγαλύτερο περιθώριο στις ισραηλινο-παλαιστινιακές συνομιλίες.
Ανάλογες «παραινέσεις» έρχονται από διάφορες πλευρές. Ο ασκών χρέη υπουργού Εξωτερικών του Ισραήλ, Σλόμο Μπεν Αμι, δήλωσε το Σάββατο από τη Μαδρίτη ότι η ανακήρυξη στις 13 Σεπτεμβρίου «θα ήταν εξαιρετικά επιζήμια για την ειρηνευτική διαδικασία». Την ίδια μέρα, η Αμερικανίδα υπουργός Εξωτερικών, Μάντλεν Ολμπράιτ, κάλεσε τις δύο πλευρές να συνεχίσουν τις συνομιλίες και να ετοιμαστούν να πάρουν «δύσκολες αποφάσεις», εκτιμώντας ότι ο χρόνος πιέζει και ότι ο Γ. Αραφάτ «μπορεί να φροντίσει ώστε να μη μείνει δέσμιος» της προθεσμίας της 13ης Σεπτεμβρίου. 
Το υπουργικό παλαιστινιακό συμβούλιο ανακοίνωσε πάντως το βράδυ του Σαββάτου ότι το Κεντρικό Συμβούλιο της Οργάνωσης για την Απελευθέρωση της Παλαιστίνης (ΟΑΠ) θα συγκληθεί προς το τέλος του μήνα με θέμα την ανακήρυξη ανεξάρτητου κράτους. Στην ίδια ανακοίνωση, το υπουργικό συμβούλιο τόνισε τη σημασία της διεθνούς περιοδείας του Γ. Αραφάτ αλλά επέρριψε και ευθύνες σε αμερικανικούς και ισραηλινούς κύκλους για διαστρέβλωση των παλαιστινιακών θέσεων ώστε να δημιουργηθεί η εντύπωση ότι οι Ισραηλινοί επέδειξαν πιο ελαστική στάση στο Καμπ Ντέιβιντ.
Το Ισραήλ αναμένει την επιστροφή του Αμερικανού απεσταλμένου, Ντένις Ρος, στη Μέση Ανατολή για να ξαναρχίσει το διάλογο με τους Παλαιστινίους, δήλωσε χθες η εκπρόσωπος της ισραηλινής προεδρίας, Μιράβ Παρσί Τζαντόκ. Εν τω μεταξύ «έχουν αναπτυχθεί πολύ φιλικές σχέσεις μεταξύ Ισραηλινών και Παλαιστινίων διαπραγματευτών, οι οποίοι συνεχίζουν τις ανεπίσημες επαφές», διαβεβαίωσε η ίδια. Τέλος, Παλαιστίνιος αξιωματούχος δήλωσε χθες ότι στα τέλη του μήνα αναμένεται ν' αρχίσουν εντατικές συνομιλίες σε επίπεδο διαπραγματευτών, κι όχι ηγετών, ώστε να εκπονηθεί μια οριστική συμφωνία έως τα μέσα Σεπτεμβρίου.
