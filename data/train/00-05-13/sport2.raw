 Η τελευταία πράξη ενός αναμενόμενου διαζυγίου γράφτηκε χθες στο γραφείο του κ. Βαρδινογιάνη στο Μαρούσι. Η καθιερωμένη συνάντηση προέδρου-προπονητή δεν προσέθεσε τίποτα καινούργιο στα όσα είχαν ήδη συζητηθεί προηγούμενες φορές, έτσι πλέον το «αντίο» πρέπει να θεωρείται οριστικό. Ο Γιάννης Κυράστας θα τελειώσει, εκτός απροόπτου, τη δουλειά κοουτσάροντας την ομάδα στα τρία παιχνίδια πρωταθλήματος που απομένουν και, βέβαια, θα σκεφτεί με ηρεμία πού θα εργαστεί τη νέα περίοδο, σε Ηρακλή (το πιθανότερο αυτή τη στιγμή) ή Αρη. Από την πλευρά του ο Παναθηναϊκός θα κάνει το πλάνο της επόμενης χρονιάς, αναζητώντας το νέο προπονητή σε Ελλάδα (Σπύρος Λιβαθηνός ή Αγγελος Αναστασιάδης) και εξωτερικό (μετά τις 20 Μαΐου έρχεται στην Ελλάδα ο Οσιμ για... διακοπές).
 Από τη χθεσινή συνάντηση δεν έγινε γνωστό τι ελέχθη. Ο κ. Βαρδινογιάννης καθ' οδόν προς το αεροδρόμιο του Ελληνικού λίγο πριν αναχωρήσει για τις ΗΠΑ (όπου θα παραμείνει επί μία εβδομάδα) αρκέστηκε σε μια λακωνική δήλωση: 
 «Το θέμα δεν είναι οικονομικό. Τις απόψεις μου για τον Κυράστα τις έχω εκφράσει επανειλημμένα. Είναι ανυπόστατα όσα ακούγονται για αντικαταστάτες του προπονητή».
 Από τα λεγόμενά του είναι φανερή η προσπάθεια να κρατήσει το θέμα ανοιχτό μέχρι την τελευταία αγωνιστική τουλάχιστον, όμως η ουσία είναι αυτή που αναφέραμε. Κυράστας τέλος...
 Χωρίς τους τιμωρημένους Καραγκούνη, Φύσσα, Μπασινά, Κιάσο, θα παραταχθεί αύριο στη Νέα Σμύρνη (7.30 μ.μ.) ο Παναθηναϊκός εναντίον του Πανιωνίου.
 Η πιθανή ενδεκάδα: Νικοπολίδης, Αλεξόπουλος, Ολιβάρες, Γκούμας, Χένρικσεν, Κόλα, Γκαλέτο, Σιπνιέφσκι, Ασάνοβιτς, Λυμπερόπουλος, Βαζέχα.
