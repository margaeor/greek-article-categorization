Καταδότες αναζητεί ο πρωθυπουργός της Βρετανίας Τόνι Μπλερ, αλλά και τμήμα του βρετανικού Τύπου, προκειμένου να εντοπιστούν όσοι συμμετείχαν στις ταραχές που έγιναν στο Λονδίνο τη μέρα της Πρωτομαγιάς.
 Καταδότες αναζητεί ο πρωθυπουργός της Βρετανίας Τόνι Μπλερ, αλλά και τμήμα του 
βρετανικού Τύπου, προκειμένου να εντοπιστούν όσοι συμμετείχαν στις ταραχές που 
έγιναν στο Λονδίνο τη μέρα της Πρωτομαγιάς.* Ο Βρετανός πρωθυπουργός έκανε έκκληση στους φίλους και τους συγγενείς όσων ενεπλάκησαν στα επεισόδια και ιδίως όσων προκάλεσαν καταστροφές στο άγαλμα του 
Ουίνστον Τσόρτσιλ και στο κενοτάφιο των θυμάτων του Β' Παγκοσμίου Πολέμου να τους καταγγείλουν. Στην ίδια λογική, ορισμένες εφημερίδες δημοσίευσαν φωτογραφίες ορισμένων διαδηλωτών, καλώντας όσους αναγνώστες τούς αναγνωρίσουν να τηλεφωνήσουν στη Σκότλαντ Γιάρντ.
 Ο Τόνι Μπλερ επισκέφτηκε χθες το κενοτάφιο και δήλωσε ότι αισθάνεται «περιφρόνηση» για όσους το βεβήλωσαν, καλώντας τους πολίτες να τους καταγγείλουν.
 Είπε ακόμα ότι θα επανεξετάσει τον τρόπο αντιμετώπισης διαδηλώσεων στο μέλλον. 
«Υπάρχει μια μακρά παράδοση σ' αυτή τη χώρα, σύμφωνα με την οποία ο λαός μπορεί να διαδηλώσει στο πλαίσιο του νόμου. Ομως αυτό το δικαίωμα δεν θα πρέπει να γίνεται αντικείμενο κατάχρησης με τέτοιο τρόπο. Κάτι τέτοιο δεν μπορεί να ξανασυμβεί», είπε.
 Ο υπουργός Εσωτερικών Τζακ Στρόου κατηγόρησε τις αρμόδιες υπηρεσίες ότι δεν μπόρεσαν να προστατεύσουν το κενοτάφιο και το άγαλμα του Ουίνστον Τσόρτσιλ, αγνοώντας τις προτροπές της αστυνομίας να τα καλύψουν προσωρινά με σκαλωσιές.
 Μιλώντας στο Κοινοβούλιο ο Τζακ Στρόου καταδίκασε τη συμπεριφορά των διαδηλωτών. «Αυτό που είδαμε χθες στο κεντρικό Λονδίνο ήταν εγκληματικότητα και τραμπουκισμός μεταμφιεσμένος σε πολιτική διαμαρτυρία. Στη δημοκρατία μας δεν υπάρχει ούτε λόγος ούτε δικαιολογία για τέτοια αποκρουστική συμπεριφορά».
