 Ευθέως και χωρίς περιστροφές, ο Κώστας Καραμανλής προκάλεσε χθες τους εσωκομματικούς του αντιπάλους -αν το επιθυμούν- να αναμετρηθούν μαζί του στο επικείμενο τακτικό συνέδριο του κόμματος.
 Ετσι, όχι απλώς, απέρριψε το ενδεχόμενο να θέσει υπό την κρίση του συνεδρίου θέμα επαναβεβαίωσής του, όχι απλώς απάντησε στην Ντόρα Μπακογιάννη πως τις προτάσεις της για διετή θητεία του αρχηγού πρέπει να τις «περάσει» από το συνέδριο, αλλά ζήτησε ανοικτά απ' όλους τους αμφισβητίες να απευθυνθούν σ' αυτόν για τις όποιες διαφορές και να μην χτυπούν το «σαμάρι».
 Στην εφ' όλης της ύλης συνέντευξή του στη Θεσσαλονίκη, ο πρόεδρος της Ν.Δ. προσπάθησε να ισορροπήσει σε τεντωμένο σχοινί σε ό,τι αφορά την αντιπαράθεση Μητσοτάκη - Κεφαλογιάννη για τις απευθείας αναθέσεις του ΟΤΕ επί Οικουμενικής,
γέρνοντας όμως, μάλλον, προς την πλευρά Μητσοτάκη, ενώ αναφέρθηκε εκτεταμένα στα διαπλεκόμενα συμφέροντα και τη σύνδεσή τους με τη σημερινή κυβέρνηση, αποφεύγοντας όμως επιμελώς να τα κατονομάσει για να μην μπει, όπως είπε, σε λογική κουτσομπολιού! 
 Τα εσωκομματικά ζητήματα, τα οποία μάλιστα αποκτούν ιδιαίτερη σημασία εν όψει του επικείμενου συνεδρίου, κυριάρχησαν στις ερωτήσεις που δέχτηκε ο πρόεδρος της Ν.Δ., αν και ο ίδιος επιχείρησε να ρίξει το βάρος στο θέμα των διαπλεκομένων και την ποιότητα της δημοκρατίας, όπως ανέφερε.
 Από τη συνέντευξη και γενικά από την παρουσία του στη Θεσσαλονίκη απουσίαζαν κορυφαία στελέχη, που άλλες φορές τον ακολουθούσαν, όπως ο Γ. Βαρβιτσιώτης, ο Στ. Δήμας, ο Μ. Λιάπης κ.ά. Η Ντόρα Μπακογιάννη, αν και παρευρέθηκε σε όλες τις εκδηλώσεις, εντούτοις δεν παύει να έχει τις ενστάσεις της για χειρισμούς που ακολουθούνται, και δεν αποκλείεται σύντομα να θέσει τα θέματα αυτά.
 Οταν ο πρόεδρος της Ν.Δ. ρωτήθηκε για το ενδεχόμενο να επαναβεβαιώσει την αρχηγική του θέση στο Συνέδριο, ήταν κατηγορηματικά αρνητικός: «Δεν βλέπω τέτοιο λόγο», είπε, απαντώντας έτσι σε όσους -και κυρίως στην Ντόρα Μπακογιάννη- επιχειρούν να αμφισβητήσουν επιλογές του. Βέβαια, η κ. Μπακογιάννη έως τώρα δεν έχει ξεκαθαρίσει αν θα θέσει θέμα ηγεσίας, εντούτοις το ανοικτό αυτό ενδεχόμενο έσπευσε να το απαντήσει προκαταβολικά ο πρόεδρος της Ν.Δ. Ο κ. Καραμανλής, μάλιστα, αναφέρθηκε στην κριτική που δέχεται και εμμέσως, απαντώντας σε ερώτηση για την αντικατάσταση Σπηλιωτόπουλου, είπε πως πρέπει να σταματήσουν τα προσχηματικά χτυπήματα σε τρίτους και όποιοι θέλουν να απευθυνθούν στον ίδιο ευθέως.
 Ειδικά για τον Αρη Σπηλιωτόπουλο, έσπευσε να πλέξει το εγκώμιο, αλλά παράλληλα
να επαναβεβαιώσει πως παραμένει συνεργάτης του, επιβεβαιώνοντας, έτσι, όσους επισημαίνουν πως η απομάκρυνση Σπηλιωτόπουλου από τη θέση του εκπροσώπου Tύπου
δεν σημαίνει και απομάκρυνσή του από τον Κώστα Καραμανλή. «Κανείς δεν είναι αναντικατάστατος», είπε χαρακτηριστικά, όταν ρωτήθηκε για τον κ. Σπηλιωτόπουλο, προσθέτοντας ότι έκανε καλά τη δουλειά του· ενώ δικαιολογώντας την απομάκρυνσή του από τη θέση του εκπροσώπου, τόνισε πως το έκανε, μεταξύ άλλων, γιατί διέκρινε μια συντονισμένη και αήθη επίθεση εναντίον του κ. Σπηλιωτόπουλου, η οποία όμως είχε στόχο τον ίδιο: «Οποιος θέλει μπορεί να έρθει απευθείας σε εμένα», πρόσθεσε.
 Για το νέο εκπρόσωπο Tύπου και τις βολές που αυτός δέχτηκε από στελέχη της Ν.Δ., με το επιχείρημα ότι δεν προέρχεται από τους κόλπους της Ν.Δ., ο κ. Καραμανλής το δικαιολόγησε λέγοντας πως λόγω του επαγγελμάτος που ασκούσε (δημοσιογραφικό) όφειλε να είναι προσεκτικός σε πολλά θέματα και γι' αυτό άφησε να εννοηθεί δεν είχε εκτεθεί κομματικά ο Θ. Ρουσόπουλος. Εντούτοις, πρόσθεσε πως τον γνωρίζει καλά, και τις θέσεις του και τις αρχές του και την πολιτική του φιλοσοφία, ενώ τον χαρακτήρισε «μια σημαντική επιλογή για τη Ν.Δ.», αφού διαθέτει ήθος, επάρκεια και θα βοηθήσει το νέο ξεκίνημα του κόμματος.
 Αναφερόμενος στις προτάσεις Μπακογιάννη για τη διετή θητεία του προέδρου, ο πρόεδρος της Ν.Δ. είπε πως όλες οι προτάσεις θα ληφθούν υπόψη στον εσωκομματικό διάλογο, αφού στόχος είναι μια νέα μορφή κόμματος. Eντούτοις πρόσθεσε πως οι πολίτες απαιτούν να μπει τέλος στην εσωστρέφεια. Μάλιστα, προειδοποιώντας σαφώς τους εσωκομματικούς αντιπάλους, είπε πως η Ν.Δ. είναι ένα μεγάλο κόμμα, όπου ο διάλογος είναι συνεχής, αλλά την κατεύθυνση του κόμματος τη δίνει ο ίδιος ο πρόεδρος. Παράλληλα, θέλοντας να σφραγίσει την πρόθεσή του να μην τεθεί στο άμεσο μέλλον θέμα ηγεσίας, είπε πως ο ίδιος θα ηγηθεί των επόμενων εκλογών, τις οποίες «η Ν.Δ. θα τις κερδίσει».
 Ο κ. Καραμανλής αρνήθηκε για ακόμη μία φορά να απαντήσει για το ενδεχόμενο επιστροφής του Α. Σαμαρά στη Ν.Δ. («Δεν τίθεται τέτοιο θέμα», είπε), αλλά και να σχολιάσει την πιθανότητα συνεργασίας του Γ. Σουφλιά με το ΠΑΣΟΚ («Δεν έχω κανένα σχόλιο για εικασίες ή σενάρια»). Αρνητικός όμως ήταν και στο να σχολιάσει το ενδεχόμενο δημιουργίας κόμματος από τον Δ. Αβραμόπουλο, λέγοντας πως θεωρεί τον κ. Αβραμόπουλο στέλεχος της Ν.Δ. που υπηρετεί την Τοπική Αυτοδιοίκηση.
