 Πολλά ερωτήματα και απορίες προκαλεί η αναδιάταξη του οργανογράμματος του «Αθήνα 2004», από τη Γιάννα Αγγελοπούλου και τους συνεργάτες της.
 Η διαμόρφωση των διευθύνσεων μπορεί να στηρίζεται στη λογική του διαχωρισμού και της αποσαφήνισης των αρμοδιοτήτων, ωστόσο σε αρκετούς τομείς που ανήκουν στη δικαιοδοσία μελών της Οργανωτικής Επιτροπής, εμπλέκεται η ίδια η πρόεδρος της εταιρείας, χωρίς να υφίσταται πειστική εξήγηση.
 Η Γιάννα Αγγελοπούλου έχει υπό τις προσταγές της ολόκληρο το τμήμα της επικοινωνίας και του γραφείου Τύπου. Επίσης, προΐσταται του συντονισμού με τη δημόσια διοίκηση, του εθελοντισμού και της ασφάλειας. 
 Στο οργανόγραμμα του Κώστα Μπακούρη, ο τομέας της επικοινωνίας συμπεριλαμβανόταν στο χώρο του μάρκετινγκ, μαζί με το τμήμα «προβολής των Αγώνων». Η τοποθέτηση αυτή έγινε τότε από τον πρώην διευθύνοντα σύμβουλο, διότι προφανώς είχε μια διαφορετική αντίληψη για την επικοινωνία από τη Γιάννα Αγγελοπούλου.
 Ομως, ιδιαίτερη εντύπωση προκαλεί η σπουδή της προέδρου να ασχοληθεί προσωπικά με την ασφάλεια και τον εθελοντισμό. Το λογικότερο θα ήταν (βάσει της ανάπτυξης του οργανογράμματος) την ευθύνη τους να είχε ο Πέτρος Συναδινός, στις αρμοδιότητες του οποίου υπάγονται, η διεύθυνση ασφαλείας και η εκπαίδευση - κατάρτιση των στελεχών. Η Γιάννα ήθελε, για δικούς της λόγους, να εποπτεύει δύο τομείς για τους οποίους έχουν δείξει ενδιαφέρον οι Αμερικανοί και ελληνικά εκδοτικά συγκροτήματα...
 Ομως ενδιαφέρον παρουσιάζει η κατανομή των αρμοδιοτήτων στην ομάδα... νίκης της προέδρου.
 Ο πολυτεχνίτης Πέτρος Συναδινός, αν και διευθύνων σύμβουλος (δηλαδή, με το παλιό καθεστώς, το ένα και μοναδικό αφεντικό της εταιρείας) εμφανίζεται αποψιλωμένος από αρμοδιότητες. Κυρίως, γιατί τις περισσότερες εξ' αυτών, έχει αναλάβει η πρόεδρος. Τρία τα χαρακτηριστικά παραδείγματα. Ο συντονισμός με τη δημόσια διοίκηση, η ασφάλεια και ο εθελοντισμός. Και οι τρεις τομείς περιλαμβάνονται στις αρμοδιότητες του Συναδινού, ελέγχονται όμως από την πρόεδρο. Ο διευθύνων σύμβουλους ουσιαστικά διαχειρίζεται το ταμείο της εταιρείας. Είναι προϊστάμενος των οικονομικών και αποφασίζει για τις προμήθειες και τις αγορές. Διόλου ευκαταφρόνητο πεδίο δράσης.
 Ο δημοσιοσχεσίτης Μάρτον Σίμιτσεκ θεωρείται ο ευνοημένος της Γιάννας. Θα διαχειριστεί πολλά «πακέτα». Οπως στη διεκδίκηση, έτσι και στην οργάνωση, ανέλαβε τις διασυνδέσεις με το διεθνές Ολυμπιακό Κίνημα αλλά και την Ελληνική Ολυμπιακή Επιτροπή. Ο Σίμιτσεκ δεν αποκλείεται να παίξει ρυθμιστικό ρόλο στις επικείμενες εκλογές για την ανάδειξη νέας διοίκησης στην ΕΟΑ, τον Ιανουάριο. Αλλωστε, είναι κοινό μυστικό, ότι στο «Αθήνα 2004» ενδιαφέρονται άμεσα για το αποτέλεσμα των αρχαιρεσιών.
 Το ευρύ πεδίο του μάρκετινγκ, των χορηγών και των εμπορικών προϊόντων είναι ο δεύτερος τομέας ενασχόλησής του. Χώρο που τον γνωρίζει ο Σίμιτσεκ, καθώς δούλευε στα χορηγικά προγράμματα της... ΕΛΠΑ, πριν προσληφθεί από τη Γιάννα. Ηδη προεδρεύει σε όλες τις επιτροπές που συγκροτήθηκαν στην Οργανωτική Επιτροπή, για τους εθνικούς χορηγούς. Η εμπορία προϊόντων είναι μια πολύπλοκη και άκρως ενδιαφέρουσα ιστορία, με πολυσχιδείς δραστηριότητες.
 Ο τρίτος τομέας απασχόλησης του Σίμιτσεκ έχει επίσης τεράστιο ενδιαφέρον. Αφορά τα πακέτα που θα παιχτούν στον τομέα των εκδόσεων (κάθε γεγονός αναμένεται να συνοδεύεται από μια τέτοια), των τελετών (ξεκινούν ήδη από το Σίδνεϊ και ο αριθμός τους είναι απροσδιόριστος) της λαμπαδηδοδρομίας, της προβολής των Αγώνων και των... δημοσίων σχέσεων. 
 Ο πολεοδόμος Κώστας Λιάσκας πήρε στην πλάτη του όλο το κομμάτι των ολυμπιακών εγκαταστάσεων. Σ' αυτόν, υπάγονται έντεκα διευθύνσεις. Από τη λειτουργία του Ολυμπιακού Χωριού και των λοιπών εγκαταστάσεων, μέχρι τα πιο ευαίσθητα σημεία της διοργάνωσης, όπως είναι οι τομείς της πληροφορικής, της τεχνολογίας, των συστημάτων αγώνων, των τηλεπικοινωνιών και των ραδιοτηλεοπτικών υπηρεσιών. Επί της ουσίας, ο Λιάσκας θεωρείται ο άνθρωπος-κλειδί για τις μέρες των Αγώνων αλλά και για όσους έχουν...εργολαβικές βλέψεις. Θα είναι υπεύθυνος για το πόσο λειτουργικές θα είναι οι αθλητικές εγκαταστάσεις, αν θα δουλέψει το πολύπλοκο σύστημα της πληροφορικής και της τεχνολογίας, καθώς όλα τα μάτια του κόσμου θα είναι στραμμένα σε αυτές τις υπηρεσίες, τις μέρες της διοργάνωσης. Μπροστά του, ο Λιάσκας έχει την υπόθεση των ραδιοτηλεοπτικών, για την οποία αναμένεται να γίνει μεγάλος ντόρος, εξαιτίας τόσο της εμπλοκής του εκλεκτού της ΔΟΕ, Μανόλο Ρομέρο, όσο και της ΕΡΤ...
 Ο αθλητικός (αν και υπέρβαρος) Σπύρος Καπράλος μπορεί να απέτυχε (με τις προηγούμενες διοικήσεις της εταιρείας) να γίνει διευθυντής αθλημάτων, όπως ήταν ο μεγάλος στόχος του, σήμερα όμως ελέγχει όλο το αγωνιστικό σύστημα των Ολυμπιακών Αγώνων. Από τα δικά του χέρια θα σχεδιαστεί το πρόγραμμα, η φιλοξενία και η διαμονή των ξένων αθλητών, οι μεταφορές και η διακίνησή τους, η διαπίστευση και οι υπηρεσίες Τύπου. Ο Καπράλος έχει εμπειρίες, διάθεση, αλλά ένα μεγάλο μειονέκτημά του είναι ο αλαζονικός χαρακτήρας και η διάθεση ρεβανσισμού, που τον διακρίνει. Παράλληλα, ξεχνάει πολύ εύκολα... Ισως η πιο σημαντική ενασχόλησή του, στα επόμενα χρόνια (πέραν όλων των άλλων), θα είναι ο ευαίσθητος τομέας των εισιτηρίων, από τη διάθεση των οποίων η εταιρεία προσδοκά έσοδα. Ως παλιός τραπεζικός υπάλληλος, κάτι παραπάνω θα γνωρίζει...
