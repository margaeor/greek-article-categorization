 Ενεργοποίηση των κοινωνικών μηχανισμών εναντίον των νεο-ναζί ζήτησε ο εκπρόσωπος του καγκελάριου της Γερμανίας, καθώς κλιμακώνεται στη χώρα το ακροδεξιό ρεύμα και μαζί του ο διάλογος για την απαγόρευση του ακροδεξιού Εθνικού Δημοκρατικού Κόμματος.
 Την πρόταση έκανε ο υπουργός Eσωτερικών της Βαυαρίας, Γκέντερ Μπεκστάιν, σημειώνοντας ότι μερικοί από τους νεαρούς που συνελήφθησαν σε ενέργειες ξενοφοβίας και επιθέσεις εναντίον εβραϊκών στόχων, όπως στο Μόναχο και στο Αϊζεναχ, είχαν σχέσεις με το μικρό κόμμα, το οποίο, είπε, καλωσορίζει βίαιους τύπους στις τάξεις του, ενώ μερικοί από τους ηγέτες του προέρχονται από οργανώσεις που έχουν απαγορευτεί. Υπέρ της πρότασης τάχθηκε και ο αντιπρόεδρος
της αστυνομικής ένωσης Κόνραντ Φράιμπεργκ, εξηγώντας ότι η απαγόρευση του κόμματος θα συμβάλει στη διάσπαση των «λογιστικών δομών» των νεοναζί.
 Ο υπουργός Οικογένειας Κρίστιν Μπέργκμαν δήλωσε σε ραδιοφωνικό σταθμό του Βερολίνου ότι τέτοια βήματα μπορούν να συζητηθούν, αλλά δεν θα «διώξουν το πρόβλημα από το τραπέζι». Ο υπουργός Eσωτερικών του Βερολίνου Εκαρτ Βέρτεμπαχ δήλωσε ότι πρέπει να ληφθούν περισσότερο πρακτικά μέτρα, όπως το να γίνουν πιο
αυστηροί οι νόμοι για τις διαδηλώσεις ώστε να επιτραπεί στις αρχές να ελέγχουν
καλύτερα τις συγκεντρώσεις του Εθνικού Δημοκρατικού Κόμματος. Ο ίδιος είπε ότι
αν καταργηθεί το κόμμα, στη θέση του θα εμφανιστεί ένα άλλο, κατά πάσα πιθανότητα με τους ίδιους ανθρώπους, τους οποίους πάλι η αστυνομία θα πρέπει να κυνηγά.
 Ο Ούβε Κάρστεν Χάγιε, εκπρόσωπος του Γερμανού καγκελάριου Γκέρχαρντ Σρέντερ, δήλωσε ότι οι Γερμανοί πρέπει να εγκαταλείψουν τις θέσεις τους στο θεωρείο και
να πάρουν θέσεις αν πρέπει με κάποιο τρόπο να εκριζωθεί η βία των νεοναζί. Ο κυβερνητικός εκπρόσωπος σημείωσε ότι σε πολλά σημεία της χώρας σχηματίζονται δεξιοί πόλοι και απέρριψε την ιδέα διωγμού των λογιστικών δομών των νεοναζί με
απαγόρευση του Εθνικού Δημοκρατικού Κόμματος, γιατί, όπως είπε, τέτοια μέτρα έχουν ληφθεί και στο παρελθόν χωρίς επιτυχία. Είπε ακόμα ότι ο διάλογος για την απαγόρευση μπορεί να είναι επικερδής, αλλά δεν πρέπει να εκτρέψει την προσοχή της κοινωνίας από τον «πραγματικό στόχο» που είναι η οργάνωση κοινωνικής αντίστασης σε τέτοιες εξτρεμιστικές δεξιές ιδέες. Οπως είπε, στη χώρα σχηματίζονται δεξιές δομές που ανέχονται ξενοφοβικές δραστηριότητες.
