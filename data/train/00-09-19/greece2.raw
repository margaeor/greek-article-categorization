 Εντεκα «αμιαντοσχολεία» ή σχολεία ιταλικού τύπου που μας ήρθαν ως δώρο από τη γείτονα χώρα στο πλαίσιο των αποζημιώσεων που πήρε η χώρα μας για το Β' Παγκόσμιο Πόλεμο απειλούν την υγεία εκατοντάδων Ηλείων μαθητών.
 Η εγκατάστασή τους στην Ηλεία ξεκίνησε τη δεκαετία του '60 και, όπως θυμούνται
οι παλιότεροι, αυτά τα προκατασκευασμένα οικήματα που διέθεταν αίθουσες διδασκαλίας, τουαλέτες και γραφεία δασκάλων θεωρούνταν «πρότυπα και πλέον ιδανικά». 
 Με την πάροδο του χρόνου όμως και ύστερα από μελέτες επιστημόνων διαπιστώθηκε ότι όχι μόνο δεν ήταν «ιδανικά», αλλά ότι ήταν άκρως επικίνδυνα για την υγεία των μαθητών καθώς περιείχαν ίνες αμιάντου, οι οποίες ευθύνονται για αρκετές μορφές καρκίνου.
 Σήμερα οι μαθητές έντεκα δημοτικών σχολείων στην Ηλεία, στα Λεχαινά, στην Κάτω
Παναγιά, στα Διάσελα, στο Καπελέτο, στο Σερμπάνι Βάρδας, στη Μέλισσα, στο Βελανίδι, στο Λάττα, στην Οινόη, στη Ροδιά και το Σώστι και τριών νηπιαγωγείων
στον Αγιο Δημήτριο, τον Αγιο Ιωάννη και στο Γεράκι, εξακολουθούν να φοιτούν στα «αμιαντοσχολεία» του κινδύνου παρά τις έντονες αντιδράσεις γονέων και κηδεμόνων αλλά και των εκπαιδευτικών. 
 Το πρόβλημα έχει απασχολήσει κατ' επανάληψη τη Νομαρχιακή Αυτοδιοίκηση Ηλείας,
η οποία τους τελευταίους μήνες πιέζει ασφυκτικά... το υπουργείο Παιδείας και τον Οργανισμό Σχολικών Κτιρίων για την άμεση αντικατάσταση των καρκινογόνων σχολείων. 
