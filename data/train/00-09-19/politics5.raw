 ονομασία «Σλαβομακεδονία» για τα Σκόπια επανέρχεται στο προσκήνιο, ύστερα από νέα πρόταση της Αθήνας, όπως μεταδίδει το γιουγκοσλαβικό πρακτορείο «Τανγιούνγκ», το οποίο μάλιστα προσθέτει ότι τα Σκόπια είναι έτοιμα να δεχτούν
 Το «Τανγιούνγκ» επικαλείται πηγές του υπουργείου Eξωτερικών των Σκοπίων, το οποίο, όπως τονίζει το πρακτορείο, δεν διέψευσε ούτε επιβεβαίωσε την πληροφορία.
 Οπως προσθέτει, όμως, τα Σκόπια είναι πρόθυμα να εγκαταλείψουν την ονομασία «Δημοκρατία της Μακεδονίας» με αντάλλαγμα την ενεργό συμβολή της Ελλάδας στη γρήγορη σύνδεση των Σκοπίων με την Ευρωπαϊκή Ενωση και το ΝΑΤΟ.
 Εφημερίδες των Σκοπίων, πάντως, έγραφαν χθες για μια συνάντηση που είχε προχθές στη Νέα Υόρκη ο υπουργός Eξωτερικών Αλεξάντερ Ντιμιτρόφ με το διαμεσολαβητή του ΟΗΕ, Μάθιου Νίμιτς, στην οποία συζητήθηκαν οι προοπτικές επίλυσης της διένεξης Σκοπίων-Ελλάδας μέχρι το τέλος αυτού του χρόνου.
 Τα ίδια δημοσιεύματα αναφέρουν μάλιστα ότι η ελληνική πλευρά έχει επανέλθει στην πρόταση της ονομασίας «Σλαβομακεδονία», την οποία όπως είναι γνωστό είχε απορρίψει ο πρώην πρόεδρος Κίρο Γκλιγκόροφ, επικαλούμενος μεταξύ των άλλων την
αντίθεση που εξεδήλωναν οι Αλβανοί που ζουν στη χώρα.
 Ο Αλεξάντερ Ντιμιτρόφ, όπως έγινε επίσης γνωστό, είχε μία κατ' ιδίαν συνάντηση
πριν από μερικές ημέρες και με τον Ελληνα υπουργό Eξωτερικών Γιώργο Παπανδρέου, για την οποία όμως τα μέσα ενημέρωσης των Σκοπίων είχαν μεταδώσει ότι οι δύο άνδρες συζήτησαν για τις καλές σχέσεις των δύο χωρών, εκφράζοντας την ετοιμότητά τους για την υλοποίηση των σχεδίων ανάπτυξης της περιοχής της λίμνης Πρέσπας και για την προοπτική να ανοίξουν αντίστοιχα προξενικά γραφεία στη Θεσσαλονίκη και το Μοναστήρι, καθώς και για την «αμοιβαία επιθυμία για την
επίλυση και του τελευταίου εμποδίου που μένει ανάμεσα στις δύο χώρες».
 Ωστόσο, χθες το βράδυ, ο επίσημος εκπρόσωπος της κυβέρνησης των Σκοπίων Αντόνιο Μιλόσεφσκι, αναφερόμενος στις πληροφορίες του «Τανγιούνγκ», τις χαρακτήρισε «προεκλογικό μάρκετινγκ του Σλόμπονταν Μιλόσεβιτς που θα μπορούσε να βλάψει τις σχέσεις Σκοπίων-Αθήνας» και τόνισε ότι η χώρα του δεν πρόκειται να εγκαταλείψει το συνταγματικό της όνομα.
