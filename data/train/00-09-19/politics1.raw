 Συνάντηση για γερά νεύρα σήμερα στη Ρηγίλλης. Στο ίδιο παραλληλόγραμμο τραπέζι
του ημιωρόφου της Ρηγίλλης αναμένεται να συναντηθούν από τη μια πλευρά ο Κων/νος Μητσοτάκης και η Ντόρα Μπακογιάννη και από την άλλη ο Κώστας Καραμανλής και ο Μιλτιάδης Εβερτ.
 Οι σχέσεις τους δεν είναι οι καλύτερες δυνατές, ιδιαίτερα μετά τη χθεσινή συνέντευξη Εβερτ (στην «Ε»), με την οποία προκάλεσε την πλευρά Μητσοτάκη αν το
θέλει να αμφισβητήσει τον Κ. Καραμανλή στο συνέδριο. 
 Η ατμόσφαιρα σήμερα αναμένεται να είναι ιδιαίτερα φορτισμένη, χωρίς ωστόσο να είναι βέβαιο πως κάποιος θα επιχειρήσει να δώσει συνέχεια στην εσωκομματική κόντρα.
 Η συνάντηση θα πραγματοποιηθεί στο πλαίσιο της συνεδρίασης της εκτελεστικής επιτροπής του κόμματος όπου θα συζητηθούν τα εθνικά θέματα, αλλά και τα οργανωτικά ζητήματα που άπτονται του επικείμενου συνεδρίου. 
 Ο κ. Μητσοτάκης, έλεγαν χθες συνεργάτες του, θα παραστεί μόνο κατά τη συζήτηση
των εθνικών θεμάτων και εν συνεχεία θα αποχωρήσει για να μετάσχει στη συζήτηση
της επιτροπής της Βουλής για την αναθεώρηση του Συντάγματος. 
 Ωστόσο, πίσω του θα αφήσει την κ. Μπακογιάννη, η οποία πρόσφατα τάραξε τα εσωκομματικά νερά ζητώντας πρόεδρο με διετή θητεία. Στην κ. Μπακογιάννη απάντησε ο Μ. Εβερτ χθες, ενώ ο Κ. Καραμανλής παραμένει πιστός στη θέση του ότι «αυτά τα ζητήματα θα συζητηθούν στο συνέδριο».
 Το ενδιαφέρον εστιάζεται στο χρονοδιάγραμμα αλλά και τον τρόπο πραγματοποίησης
των εσωκομματικών εκλογών από τις οποίες θα προκύψουν οι σύνεδροι. Κάθε πλευρά
μέσω των μηχανισμών της θα επιχειρήσει να ελέγξει όσο το δυνατόν περισσότερους
συνέδρους. Ο μεν Κ. Καραμανλής για να εμφανιστεί ότι παραμένει κυρίαρχος στο κόμμα του, η δε πλευρά Μπακογιάννη προκειμένου να καταγράψει μια σημαντική ηγετική παρουσία. Η κ. Μπακογιάννη θα επιχειρήσει να «εκμεταλλευτεί» τη δυσαρέσκεια που υπάρχει σε πολλά πρώην καραμανλικά στελέχη, τα οποία βλέπουν με απογοήτευση τα τεκταινόμενα στο κόμμα τους, μετά μάλιστα την πρόσφατη εκλογική ήττα.
 Η προσπάθεια της Ρηγίλλης είναι έως το τέλος Νοεμβρίου να έχουν ολοκληρωθεί οι
εσωκομματικές διαδικασίες, ώστε τη νέα χρονιά να προσδιοριστεί ο ακριβής χρόνος του συνεδρίου, με περισσότερες πιθανότητες να πραγματοποιηθεί το Μάρτιο.
