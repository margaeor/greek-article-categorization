 σοβαρότερη κρίση από την εποχή του σχηματισμού της σοβεί στους κόλπους της αυστριακής κυβέρνησης, εξαιτίας της εμμονής του κόμματος της ακροδεξιάς να απομακρυνθεί ο κυβερνητικός σύμβουλος για θέματα διεύρυνσης, Ερχαρντ Μπούζεκ. Η ένταση έρχεται την ώρα που τρεις προσωπικότητες ετοιμάζουν έκθεση για την αυστριακή ακροδεξιά από την οποία θα εξαρτηθεί αν θα τερματιστεί η απομόνωση της χώρας στην Ε.Ε.
 Ο ισχυρός άντρας του κόμματος της αυστριακής ακροδεξιάς, Γιοργκ Χάιντερ, συναντήθηκε χθες με τον καγκελάριο Βόλφγκανγκ Σίσελ, ο οποίος αρνήθηκε να υποκύψει στο αίτημα των ετέρων του στην κυβέρνηση και να διώξει τον Μπούζεκ. Μία ημέρα νωρίτερα, η ηγέτης του ακροδεξιού κόμματος των Ελευθέρων Σουζάνε Ρις-Πασέρ τόνισε ότι η παράταξή της δεν θα δεχτεί την παραμονή του Μπούζεκ στην κυβέρνηση και ότι «θα πρέπει να βρεθεί μια άλλη λύση». Είχε προηγηθεί συνάντηση στελεχών του ακροδεξιού κόμματος, οι οποίοι δημόσια υποστηρίζουν ότι
ο Ερχαρντ Μπούζεκ δεν εκπροσωπεί πια παρά μόνον το συντηρητικό κυβερνητικό κόμμα του οποίου είναι μέλος. Ο δε κοινοβουλευτικός εκπρόσωπος του κόμματος Πέτερ Βέστενχαλερ δήλωσε ότι θα γνωστοποιήσει στο εξωτερικό πως «οι δηλώσεις και τα σχέδια του Μπούζεκ δεν έχουν καμιά αξία». 
 Ολα ξεκίνησαν με μια δήλωση του Χάιντερ, ο οποίος είπε ότι ο Μπούζεκ υποστηρίζει την ένταξη της Τσεχίας στην Ε.Ε., διότι «από το όνομά του καταλαβαίνει κανείς ότι έχει τσεχικές ρίζες». Το κόμμα του Χάιντερ αρνείται την ένταξη της Τσεχίας και της Σλοβενίας, αν προηγουμένως οι δύο αυτές χώρες δεν καταργήσουν τα διατάγματα με τα οποία Γερμανοί εκδιώχτηκαν μετά το Β' Παγκόσμιο Πόλεμο. Ο Μπούζεκ απάντησε στον Χάιντερ κάνοντας λόγο για «ηλιθιότητα» και για «πρωτόγονη προσωπικότητα». 
 Ο Ερχαρντ Μπούζεκ διορίστηκε σύμβουλος τον περασμένο Μάρτιο λόγω των ικανοτήτων του και των επαφών που διατηρεί με ηγέτες, προκειμένου να πειστεί η
Ε.Ε. ότι είναι γνήσια η προσήλωση της Αυστρίας στην ιδέα της διεύρυνσης. Η Βιέννη αναμένει με αγωνία την έκθεση για την «εξέλιξη της πολιτικής φύσης του Κόμματος Ελευθέρων» που συντάσσουν ο πρώην πρόεδρος της Φινλανδίας Μάρτι Αχτισάρι, ο πρώην υπουργός Εξωτερικών της Ισπανίας Μαρσελίνο Ορέχα και ο Γερμανός νομομαθής Γιόχεν Φρόβεϊν. Από τις διαπιστώσεις των τριών θα εξαρτηθεί
αν η Ε.Ε. άρει τις κυρώσεις που έχει επιβάλει στην Αυστρία. 
