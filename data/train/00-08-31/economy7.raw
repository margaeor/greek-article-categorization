Νέους ευέλικτους τρόπους για την ταχύτερη προώθηση των ιδιωτικοποιήσεων εισάγει
η κυβέρνηση με το Σχέδιο Νόμου για το Χρηματιστήριο που έδωσε χθες στη δημοσιότητα. Ωστόσο, το «ακανθώδες» ζήτημα πώλησης του 51% των Δημοσίων Επιχειρήσεων δεν επιλύεται με το συγκεκριμένο νομοσχέδιο. 
 Με το συγκεκριμένο Σχέδιο Νόμου εξαιρούνται από τις χρονοβόρες διαδικασίες αποκρατικοποίησης που εφαρμόζονται για τις δημόσιες επιχειρήσεις οι θυγατρικές
δημοσίων επιχειρήσεων και τραπεζών, καθώς και οι (μειοψηφικές) συμμετοχές που διαθέτουν οι παραπάνω επιχειρήσεις.
 Η Διυπουργική Επιτροπή Αποκρατικοποιήσεων θα καθορίζει κάθε φορά με απόφασή της τους φορείς που θα αποκρατικοποιηθούν καθώς και την έκταση, τον τρόπο και τη διαδικασία αποκρατικοποίησής τους. Η Διυπουγική Επιτροπή μπορεί να εξουσιοδοτεί κάθε φορά ένα εκ των μελών της να προβαίνει στις απαραίτητες ενέργειες για την υλοποίηση των σχετικών της αποφάσεων. 
 Στις διαδικασίες πώλησης ποσοστού δημοσίων επιχειρήσεων, εισάγεται νέα «καινοτομική» διαδικασία. Συγκεκριμένα, δίνεται η δυνατότητα η αποκρατικοποίηση να γίνει με ανταλλαγή μετοχών με ιδιωτική εταιρεία. Επιπλέον,
για λόγους διαφάνειας αλλά και αποτελεσματικότητας καθιερώνεται η μεσολάβηση χρηματοοικονομικού συμβούλου σε όλες τις επιχειρούμενες συναλλαγές.
 Μάλιστα πριν από την εφαρμογή της όλης διαδικασίας αποκρατικοποίησης θα πρέπει
να έχει προηγηθεί αποτίμηση της επιχείρησης ή εκτίμηση των περιουσιακών της στοιχείων από ανεξάρτητο χρηματοοικονομικό σύμβουλο, διάφορο από αυτόν που μεσολαβεί για την πώληση της επιχείρησης. Η απόφαση για την επιλογή και ανακήρυξη πλειοδότη ή την κήρυξη της σχετικής διαδικασίας ως άγονης θα λαμβάνεται κάθε φορά από πωλητή-μέτοχο μετά από τη σχετική εισήγηση του Ειδικού Γραφείου Αποκρατικοποιήησεων. 
 Για την επιλογή της συνολικά συμφερότερης προσφοράς για το Δημόσιο μπορούν να λαμβάνονται υπόψη και άλλα, πέραν του προσφερόμενου τιμήματος κριτήρια αξιολόγησης, όπως το επιχειρηματικό σχέδιο του υποψηφίου αγοραστή, το επενδυτικό του πρόγραμμα ακόμη και η διατήρηση ή δημιουργία νέων θέσεων εργασίας. 
 Με το Σχέδιο Νόμου θεσπίζονται επίσης ειδικές υποχρεώσεις για τις ΕΠΕΥ και τις
ΑΧΕΠΕΥ προκειμένου να εισάγουν τις μετοχές τους στο ΧΑΑ. Επίσης προσδιορίζονται όροι για τον περιορισμό της δυνατότητας ρευστοποίησης των αρχικών μετόχων που κατέχουν σημαντικό ποσοστό του μετοχικού κεφαλαίου της εταιρείας έτσι ώστε η εταιρεία να παραμείνει κατά το αρχικό στάδιο της διαπραγμάτευσής της υπό τον έλεγχο των αρχικών μετόχων. 
