 Ενωση των Βαλκανίων κατά της Δύσης πρότεινε ο πρόεδρος της Γιουγκοσλαβίας Σλόμπονταν Μιλόσεβιτς και επιτέθηκε εναντίον «ξένων προδοτών» που εργάζονται εναντίον της χώρας.
 Στην πρώτη προεκλογική εμφάνισή του, δύο μόλις εβδομάδες πριν από τις τριπλές εκλογές, ο Σλόμπονταν Μιλόσεβιτς εγκαινίασε υδροηλεκτρικό φράγμα στο Δούναβη, κοντά στα σύνορα με τη Ρουμανία, καλώντας τις χώρες της βαλκανικής χερσονήσου να αντισταθούν στη «νεο-αποικιοκρατία» και «να ενωθούν ενάντια στη βία του κόσμου». Από την ένωσή τους εξαρτάται η επιβίωση των χωρών αυτών, είπε ο Μιλόσεβιτς, ενώ το πλήθος φώναζε «Σλόμπο, Σλόμπο». Κατά τα διεθνή πρακτορεία, περίπου 10 χιλιάδες άτομα είχαν συγκεντρωθεί στο φράγμα. Κατά την κρατική τηλεόραση και το επίσημο πρακτορείο της χώρας περίπου 100.000 άτομα παρακολούθησαν την ομιλία του Γιουγκοσλάβου προέδρου.
 Ο Μιλόσεβιτς ανέφερε ότι το έθνος αντιστάθηκε στη βία και «στωικά επέζησε των ελλείψεων» για δέκα χρόνια. Αυτό, τόνισε, είναι κάτι για το οποίο οι μελλοντικές γενιές θα πρέπει να είναι υπερήφανες. Ο Γιουγκοσλάβος πρόεδρος καταφέρθηκε εναντίον «των ξένων προδοτών που εργάζονται κατά της Γιουγκοσλαβίας». «Αυτή (το νέο εργοστάσιο) είναι η απάντησή μας στη βία και την αδικία, μια απόδειξη της υπεροχής του πολιτισμού του έθνους μας, που δεν ηττήθηκε από τον εχθρό», ανέφερε πριν πατήσει το κουμπί και θέσει σε λειτουργία τη νέα πτέρυγα του εργοστασίου. «Πιστεύω ότι ο λαός μας θα είναι σε
θέση να διακρίνει μεταξύ των δικών μας συμφερόντων και αυτών των άλλων, μεταξύ
των δικών μας ηρώων και των ξένων προδοτών», πρόσθεσε. Πάντως η ομιλία του ήταν σε σχετικά χαμηλούς τόνους συγκριτικά με τους υψηλούς τόνους που χρησιμοποιεί στις δηλώσεις του για τη Δύση.
 Η αστυνομία συνόδευε τα αυτοκίνητα των μέσων ενημέρωσης ώς τον τόπο της συγκέντρωσης, ενώ οι γύρω δρόμοι είχαν κλείσει για τα ιδιωτικής χρήσης αυτοκίνητα και η συγκοινωνία είχε διακοπεί. Ο γιουγκοσλαβικός στρατός είχε αναπτύξει στρατιωτικά οχήματα και θωρακισμένα οχήματα μεταφοράς προσωπικού στην περιοχή μία ημέρα πριν από την τελετή. Το πρακτορείο ΒΕΤΑ, επικαλούμενο δηλώσεις εργαζομένων από τη γειτονική πόλη Μπορ, μετέδωσε ότι η διοίκηση των ορυχείων στην πόλη εξανάγκασε τους ανθρακωρύχους να παραστούν στην τελετή.
