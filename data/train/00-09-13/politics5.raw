 ελληνική κυβέρνηση επιθυμεί να γίνει διαπραγμάτευση επί των ουσιαστικών θεμάτων στον τέταρτο γύρο των διακοινοτικών συνομιλιών υπό την αιγίδα του ΟΗΕ,
που επανελήφθησαν χθες στη Ν. Υόρκη. Και αυτό τόνισε ο κ. Παπανδρέου κατά τη χθεσινή συνάντησή του με την κ. Ολμπράιτ στη Ν. Υόρκη.
 Το Κυπριακό ήταν ακριβώς το θέμα που απασχόλησε τη διμερή αυτή συνάντηση στο μεγαλύτερο μέρος της. Ο κ. Παπανδρέου τόνισε στην κ. Ολμπράιτ ότι οι ελληνοτουρκικές σχέσεις εξαρτώνται ουσιαστικά από την επίλυση του Κυπριακού. Η
αμερικανική πλευρά συμφωνεί και αυτή ότι οι συνομιλίες πρέπει να μπουν στην ουσία των διαπραγματεύσεων και ασκούνται πιέσεις, ώστε η τουρκική και η τουρκοκυπριακή πλευρά να αφήσουν την αδιάλλακτη στάση τους περί αναγνώρισης του ψευδοκράτους και να μπουν σε ουσιαστική συζήτηση για το μέλλον της Κύπρου.
 Ο κ. Παπανδρέου ενημέρωσε την Αμερικανίδα ομόλογό του για τα αποτελέσματα του ταξιδιού του στο Βελιγράδι, επιμένοντας ότι μετά τις εκλογές και ανάλογα με το
αποτέλεσμα πρέπει να υιοθετηθεί μια άλλη πολιτική απέναντι στο Βελιγράδι, η οποία δεν θα δημιουργήσει κρίση σε ολόκληρη την περιοχή.
 Στα ίδια θέματα αναφέρθηκε ο κ. Παπανδρέου κατά τη συνάντηση με τους 14 ομολόγους του στην Ευρωπαϊκή Ενωση. Σύμφωνα με πληροφορίες, μέσα στην εβδομάδα
και πάντως πριν από το γύρο των εκλογών στη Γιουγκοσλαβία την Κυριακή, η προεδρία της Ευρωπαϊκής Ενωσης θα προχωρήσει σε δήλωση και προτάσεις προς τη Γιουγκοσλαβία, που στόχο θα έχουν να βοηθήσουν το σερβικό λαό να βγει από την πολιτική κρίση.
 Εξυπακούεται ότι από το αποτέλεσμα των εκλογών στο Βελιγράδι θα εξαρτηθεί το αν οι Ευρωπαίοι θα επαναδιατυπώσουν την πολιτική τους για την άρση των κυρώσεων σε βάρος της Γιουγκοσλαβίας.
 Τα ενδεχόμενα αποτελέσματα της πολιτικής αναμέτρησης στο Βελιγράδι ήταν και το
αντικείμενο της συνάντησης που είχε η κ. Ολμπράιτ με τις «χώρες της πρώτης γραμμής» απέναντι στη Σερβία, μεταξύ των οποίων, η Ελλάδα η Τουρκία, το Μαυροβούνιο, η Ουγγαρία, και τα Σκόπια.
 Χθες το βράδυ ο κ. Παπανδρέου επρόκειτο να συναντηθεί με τον ομόλογο του των Σκοπίων κ. Ντιμιτρόφ και στη συνέχεια θα είχε δείπνο με τον υπουργό Εξωτερικών
της Κύπρου και μέλη του ελληνικού και κυπριακού λόμπι.
