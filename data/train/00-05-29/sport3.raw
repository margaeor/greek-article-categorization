 «Δύο ή τρεις μεταγραφές ξένων ποδοσφαιριστών αξίας ανάλογης με αυτήν του Τζιοβάνι» προανήγγειλε προχθές το μεσημέρι ο πρόεδρος του Ολυμπιακού Σωκράτης Κόκκαλης, κατά τη διάρκεια του Γ' Παγκοσμίου Συνεδρίου των οργανωμένων φιλάθλων της πειραϊκής ομάδας, που διεξήχθη στη Λέσχη του Ερασιτέχνη στο Πασαλιμάνι.
 Το αφεντικό της «ερυθρόλευκης» εταιρείας στην ομιλία του, σχολίασε και τα σενάρια που κυκλοφόρησαν κατά τη διάρκεια των εκλογών και ξεκαθάρισε ότι «ο Ολυμπιακός δεν εμπλέκεται σε κανένα πολιτικό σενάριο ή παρασκήνιο».
 Με ύφος αγριεμένο ο Σωκράτης Κόκκαλης πρόσθεσε: «Ακούγονται και γράφονται πολλά τελευταία, από ορισμένους πικραμένους πολιτικούς και πληρωμένους κονδυλοφόρους, που με αφορούν άμεσα ή έμμεσα. Θέλω να πω ότι ο Ολυμπιακός έχει μόνο ένα χρώμα, το χρώμα της φανέλας του. Ούτε είναι υπέρ κάποιου, ούτε εναντίον. Στην οικογένειά μας δεν μας απασχολούν οι πολιτικές πεποιθήσεις, αν κάποιος είναι δεξιός, αριστερός ή κεντρώος, πλούσιος ή φτωχός. Στο γήπεδο και στην εξέδρα πανηγυρίζουμε, χαιρόμαστε, γιατί είμαστε μέλη μιας οικογένειας, της οικογένειας του Ολυμπιακού. Ολα τα άλλα είναι εκ του πονηρού».
 Στη συνέχεια ο πρόεδρος του Ολυμπιακού ανέλυσε τα θέματα που αφορούν όλα τα τμήματα του συλλόγου, αλλά όπως ήταν λογικό έριξε το βάρος στο ποδόσφαιρο: 
 «Ο Ολυμπιακός έχει την καλύτερη ομάδα και δίκαια πήρε το Πρωτάθλημα. Ανήκει πλέον στο κλαμπ των ισχυρών της Ευρώπης και αυτό φαίνεται και από τις προτάσεις που φθάνουν στα γραφεία για μεγάλους ξένους. Παράδειγμα έχουμε τη Γαλατασαράϊ. Και εμείς μπορούμε κάποια στιγμή να σηκώσουμε ευρωπαϊκό τρόπαιο».
 Ο Κόκκαλης μάλιστα, έσπευσε να συμπληρώσει ότι ο Γιάννης Μαντζουράκης θα είναι ο προπονητής του Ολυμπιακού και την προσεχή περίοδο. «Θα ήθελα να τον συγχαρώ γιατί ανέβασε την ομάδα, τόσο αγωνιστικά, όσο και ψυχολογικά. Θα είναι ο προπονητής του Ολυμπιακού και τη νέα σεζόν και η διοίκηση θα στηρίξει το έργο του. Εδώ θα ήθελα να προσθέσω ότι εμείς είμαστε αυτοί που θέλουμε ισχυρό Πρωτάθλημα και θέλουμε να παίρνουμε τα Πρωταθλήματα στο γήπεδο. Ομως υπάρχουν και οι κακομοίρηδες που δεν μπορούν να αντιμετωπίσουν τον Ολυμπιακό και καταφεύγουν σε φανταστικά σενάρια τα οποία κάνουν κακό στο ελληνικό ποδόσφαιρο».
 Ο μεγαλομέτοχος του Ολυμπιακού στη συνέχεια προανήγγειλε αλλαγές στο τηλεοπτικό πεδίο, αναφέρθηκε στην ανακατασκευή του σταδίου Καραϊσκάκη «για να μπούμε στο γήπεδό μας τον Σεπτέμβριο του 2001», στα χρέη «τα οποία εξοφλήσαμε, αφού καταβάλαμε στο Δημόσιο περίπου 7 δισεκατομμύρια δραχμές», αλλά και στα νέα γραφεία του συλλόγου στον Πειραιά «τα οποία θα είναι έτοιμα σε περίπου ένα μήνα». Μόλις τελείωσε την ομιλία του ο Σωκράτης Κόκκαλης δέχθηκε ερωτήσεις για τα προβλήματα που αντιμετωπίζουν οι Σύνδεσμοι του Ολυμπιακού, ενώ όταν έσβησαν οι τηλεοπτικές κάμερες και λίγο πριν αποχωρήσει από την αίθουσα αναφέρθηκε στα μετεγγραφικά. «Από την Ελλάδα τα δύο ονόματα που μας ενδιαφέρουν είναι ο Πατσατζόγλου και ο Κωνσταντίνου. Διαπραγματεύσεις γίνονται. Οσον αφορά το εξωτερικό πιστεύω ότι θα είναι δύο ή τρεις. Είναι ονόματα αρκετά μεγάλα. Ο ερχομός του Τζιοβάνι, δεν ήταν η απόκτηση μόνο ενός παίκτη αξίας, αλλά μας δίνει τη δυνατότητα να μιλάμε για παίκτες εξίσου μεγάλης αξίας».
 Εκτός από τον Σωκράτη Κόκκαλη, στο Γ' Παγκόσμιο Συνέδριο των οργανωμένων φιλάθλων του Ολυμπιακού παραβρέθηκαν και οι Γιώργος Λούβαρης, Λεωνίδας Θεοδωρακάκης, Πέτρος Κόκκαλης, Κώστας Μπαρμπής, Αντώνης Γλύκας.
