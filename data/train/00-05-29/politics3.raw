 Μόλις η Μαρία Δαμανάκη κατέθεσε στη Βουλή την επίκαιρη ερώτηση για το θέμα των 
ταυτοτήτων, ο Κώστας Σημίτης ζήτησε τη γνώμη ενός συνεργάτη του. Σαν να του έλεγε: «Kαι τώρα τι κάνουμε; ». Κι εκείνος του είπε: «Αν δεν πάτε στη Βουλή να 
απαντήσετε, θα λένε και θα γράφουν ότι υποχωρήσατε, ότι φοβάστε την αντίδραση της Εκκλησίας. Και αν πάτε, θα είστε υποχρεωμένος να πάρετε σαφή θέση που θα μας φέρει σε σύγκρουση με τον Χριστόδουλο».
 Δηλαδή, μπρος γκρεμός και πίσω ρέμα, κατά την έκφραση ενός άλλου συνεργάτη του. Και είναι χαρακτηριστικό ότι και σ' αυτή την περίπτωση οι περισσότεροι από το επιτελείο του πρωθυπουργού είχαν άλλη άποψη. Πίστευαν, δηλαδή, ότι δεν έπρεπε να ανοίξει αυτό το μέτωπο, δηλαδή έπρεπε το θέμα να παραπεμφθεί στις ελληνικές καλένδες. Την ίδια άποψη είχαν και τα περισσότερα μέλη της κυβέρνησης.
 Αυτή είναι η δεύτερη φορά που ο κ. Σημίτης πήγε κόντρα στην άποψη των περισσότερων στενών συνεργατών του. Η πρώτη ήταν τον περασμένο Φεβρουάριο, όταν αποφάσισε να καταφύγει σε πρόωρες εκλογές, ενώ σχεδόν όλοι στο επιτελείο του είχαν ταχθεί υπέρ της εξάντλησης της τετραετίας.
 Είχε προηγηθεί ένα δεκαπενθήμερο παλινωδιών και σύγχυσης. Ο υπουργός Δικαιοσύνης Μιχ. Σταθόπουλος άνοιξε το θέμα και οι περισσότεροι στην κυβέρνηση 
πάγωσαν. Ο κυβερνητικός εκπρόσωπος Δ. Ρέππας προσπάθησε να «ισορροπήσει» και στην αρχή άφησε την εντύπωση ότι η κυβέρνηση θα αρχίσει διάλογο με την Εκκλησία.
 Ακολούθησε η πολύκροτη συνάντηση του Αρχιεπισκόπου με τον υπουργό Παιδείας Πέτρο Ευθυμίου, από την οποία ο Χριστόδουλος λέει ότι έφυγε με την εντύπωση ότι το θέμα παγώνει και παραπέμπεται στο μέλλον. Ο υπουργός αντιδρά και λέει σήμερα ότι κατέστησε σαφή τη θέση της κυβέρνησης για την ανάγκη να εφαρμοσθεί ο ισχύων νόμος.
 Ωσπου ήρθε η ερώτηση της κ. Δαμανάκη και ο πρωθυπουργός βρέθηκε προ του διλήμματος που περιγράψαμε στην αρχή. Ασφαλώς, ο κ. Σημίτης γνωρίζει ότι η Εκκλησία διαθέτει και πολιτική δύναμη. Οχι, ασφαλώς, όση θα ήθελε ο κ. Χριστόδουλος, αλλά πάντως διαθέτει. Είναι κοινό μυστικό ότι βουλευτές (όπως ο κ. Παπαθεμελής του ΠΑΣΟΚ και ο κ. Κατσαρός της Ν.Δ., για να μιλήσουμε για δύο πολύ γνωστές περιπτώσεις) υποστηρίζονται απ' αυτήν εκλογικά είτε επίσημα είτε ανεπίσημα. Ο κ. Σημίτης επέλεξε να συγκρουσθεί με την Εκκλησία για τρεις λόγους: 
 Διότι ο ίδιος θεωρεί αδιανόητο να μην μπορεί η πολιτεία να θέσει εν ισχύι μια απόφασή της που θεωρεί ότι περιλαμβάνει «κάτι το αυτονόητο». Σε διαφορετική περίπτωση -λέει ένας συνεργάτης του- «θα ήταν σαν να αναγνωρίζαμε στον κ. Χριστόδουλο το δικαίωμα να συγκυβερνά».
 Η απάλειψη του θρησκεύματος και άλλων προσωπικών δεδομένων από τις ταυτότητες θα ερχόταν, έτσι κι αλλιώς, στο προσκήνιο σε δύο ή τρία χρόνια, δηλαδή πιθανότατα σε προεκλογική περίοδο και τότε η κυβέρνηση θα έχανε όποια απόφαση κι αν έπαιρνε. Σήμερα εκτιμάται ότι υπάρχει χρόνος για να απορροφηθούν οι όποιοι κραδασμοί.
 Είναι νωπή η λαϊκή εντολή και ο πρωθυπουργός αισθάνεται πολύ ισχυρός για να υποχωρήσει σε μια απαίτηση την οποία ο ίδιος θεωρεί, έτσι κι αλλιώς, αναχρονιστική.
 Χαρακτηριστικά, ο συνεργάτης του Γ. Πανταγιάς αναφέρει (σε άρθρο του στην εφημερίδα «Ημερησία») ότι «θρησκοληψία και ορθολογισμός δεν πάνε μαζί» και προσθέτει: «Σήμερα κάποιοι προτείνουν σταυρούς και εξαπτέρυγα ή "τα ιδεολογικά 
μοναστήρια της ορθοδοξίας" ως το καλύτερο μέσο για να ξορκίσουμε τη νέα εποχή που έρχεται ακάθεκτη. Ή αλλιώς προτείνουν το κομποσκοίνι ως απαραίτητο αξεσουάρ προστασίας από τους ιούς των ηλεκτρονικών υπολογιστών».
 Η κυβέρνηση δεν πρόκειται να δώσει συνέχεια στο θέμα και θα κρατήσει χαμηλούς τους τόνους. Αρμόδιες πηγές έλεγαν ότι μέχρι τις 6 Ιουνίου που θα συγκληθεί η Ιεραρχία, ο Αρχιεπίσκοπος θα φροντίζει να κρατά το θέμα στην επικαιρότητα, αλλά μετά θα είναι υποχρεωμένος να κατεβάσει τους τόνους.
 «Δεν τον συμφέρει να ταυτιστεί με έξαλλους και γραφικούς, όπως ο μητροπολίτης Καλαβρύτων, που καταγγέλλουν τον Σημίτη ως δικτάτορα», μας είπε κυβερνητικός παράγοντας.
