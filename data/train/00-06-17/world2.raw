 Εξαιρετικά σημαντικά θέματα για το μέλλον της Ευρωπαϊκής Ενωσης αναμένεται να συζητηθούν στη σύνοδο κορυφής της Φέιρα, με την οποία κλείνει η πορτογαλική προεδρία της Ευρωπαϊκής Ενωσης, καθώς, πέραν της ένταξης της Ελλάδας στην ΟΝΕ, αναμένεται να αποφασιστεί η εγγραφή των «ενισχυμένων συνεργασιών» στην ημερήσια διάταξη της Διακυβερνητικής Διάσκεψης και η θεσμοθέτηση των σχέσεων της ευρωπαϊκής αμυντικής οντότητας με το ΝΑΤΟ.
 «Οι ενισχυμένες συνεργασίες θα ενταχθούν στις συζητήσεις, έστω και αν υπάρχουν διαφορές απόψεων ανάμεσα στις χώρες-μέλη σε σχέση με τις διαδικασίες», δήλωσε ο προεδρεύων του συμβουλίου υπουργών, υπουργός Εξωτερικών της Πορτογαλίας, Χάιμε Γκάμα.
 Την υιοθέτηση του συστήματος αυτού, που επιτρέπει σε ορισμένες χώρες να προχωρούν ταχύτερα από άλλες σε ορισμένους τομείς, ζητούν τα έξι ιδρυτικά μέλη της Ε.Ε. (Γαλλία, Γερμανία, Ιταλία, Βέλγιο, Λουξεμβούργο, Ολλανδία), που προτείνουν ότι τέτοιες «ενισχυμένες συνεργασίες» μπορούν να δημιουργηθούν με την αίτηση οχτώ από τις 15 χώρες-μέλη.
 Αλλες χώρες, όπως η Δανία, η Σουηδία, η Βρετανία και η Ισπανία, είναι επιφυλακτικές, καθώς φοβούνται ότι ενδέχεται να βρεθούν σε μια ζώνη «δεύτερης ταχύτητας» αν δεν ακολουθούν όλες τις πρωτοβουλίες των άλλων χωρών.
 Οι 15 αναμένεται επίσης να ανακοινώσουν στη Φέιρα τη δημιουργία μιας δομής συνεργασίας στον τομέα της ασφάλειας και της άμυνας ανάμεσα στην Ευρωπαϊκή Ενωση, τις έξι ευρωπαϊκές χώρες-μέλη του ΝΑΤΟ που δεν είναι μέλη της Ε.Ε. (Τουρκία, Νορβηγία, Ισλανδία, Ουγγαρία, Πολωνία, Τσεχία) και τις εννέα χώρες που είναι υποψήφιες για ένταξη.
 Οι έξι χώρες-μέλη του ΝΑΤΟ θα έχουν ειδικές σχέσεις με τις χώρες-μέλη της Ε.Ε. με τουλάχιστον δύο συναντήσεις ανά εξάμηνο. Ομως δεν θα έχουν πρόσβαση στα όργανα ελέγχου της ευρωπαϊκής πολιτικής άμυνας, κάτι που δεν τις ικανοποιεί. Οι έξι αυτές χώρες ζητούν να αντιμετωπίζονται σε βάση ισότητας και να έχουν τα ίδια δικαιώματα με τις χώρες-μέλη της Ε.Ε.
 «Δεν είναι επαρκές. Η Τουρκία επιθυμεί τακτικές και μόνιμες συναντήσεις. Η ευρωπαϊκή ασφάλεια είναι αδιάσπαστη και οι έξι τρίτες χώρες πρέπει να έχουν τα ίδια δικαιώματα με τις χώρες της Ε.Ε.», δήλωσε ένας Τούρκος διπλωμάτης στις Βρυξέλλες.
