 «Θέλω να γυρίσω στον Ολυμπιακό. Προτιμώ να συνεχίσω να παίζω ποδόσφαιρο στην Ελλάδα». Αυτές ήταν οι δύο φράσεις που χρησιμοποίησε χθες το απόγευμα ο Γρηγόρης Γεωργάτος στην επαφή που είχε με τον πρόεδρο της Ιντερ, Μάσιμο Μοράτι.
 Ο Ελληνας αριστεροπόδαρος αμυντικός ταξίδεψε χθες το πρωί στο Μιλάνο, όχι για να μείνει, αλλά με σκοπό να επιστρέψει στην Αθήνα όσο το δυνατό πιο γρήγορα και με το «ναι» της Ιντερ για την παραχώρησή του. 
 Το θέμα του Γεωργάτου χειρίζεται αποκλειστικά από τον Ολυμπιακό ο πρόεδρος της πειραϊκής ΠΑΕ Σωκράτης Κόκκαλης, ο οποίος αναμενόταν χθες αργά το βράδυ να είχε τηλεφωνική επαφή με τον ομόλογό του της Ιντερ, για να βρεθεί η χρυσή τομή. Ολα δείχνουν ότι, είτε με τη μορφή δανεισμού είτε με μεταγραφή, ο Γεωργάτος, εκτός απροόπτου θα επιστρέψει στον Ολυμπιακό. Η Ιντερ ήδη κινείται για την απόκτηση του Καντελά από τη Ρόμα. 
 Στο μεταξύ, ο Παρ Ζέτερμπεργκ ξεκίνησε από χθες το πρωί τις διακοπές του, μαζί με την οικογένειά του στο Ρέθυμνο, ενώ το μεσημέρι μίλησε και με τον Γιώργο Λούβαρη. Ο παίκτης συμφώνησε με τον Ολυμπιακό (400 εκ. δρχ. το χρόνο για τριετές συμβόλαιο) και αναμένεται τη Δευτέρα ή την Τρίτη στην Αθήνα, για να υπογράψει το συμβόλαιό του με τους «ερυθρόλευκους».
 Από τα γραφεία της πειραϊκής ΠΑΕ πέρασε χθες το πρωί και υπέγραψε το τετραετές συμβόλαιό του και ο Ζε Ελίας, ο οποίος το πρωί υποβλήθηκε σε ιατρικές εξετάσεις.
 Ο Ολυμπιακός χθες βράδυ είχε μια επαφή με τον Ηρακλή για τον Μιχάλη Κωνσταντίνου (βρισκόταν χθες στην Αθήνα), αλλά όλα θα ξεκαθαρίσουν Δευτέρα-Τρίτη. Στις αρχές της προσεχούς εβδομάδας θα γίνει και η συνάντηση του Λούβαρη με τον Πανόπουλο για να «τελειώσει» η μεταγραφή του Χρήστου Πατσατζόγλου, ενώ την Τρίτη θα επιστρέψει από τη Λάρισα ο Αγγελος Γεωργίου ο οποίος θα μιλήσει με τον Ολυμπιακό. Ο Γεωργίου ή ο Χανιωτάκης θα είναι ο γκολκίπερ που θα καλύψει το κενό του Τοχούρογλου.
 Ο Μαντζουράκης βρίσκεται από χθες το απόγευμα στο Μπουένος Αϊρες, όπου θα δει σήμερα αγώνα της Ρίβερ Πλέιτ και θα επιστρέψει τη Δευτέρα στην Αθήνα. Ο «Ρουμάνος» τεχνικός, όπως αναφέραμε από χθες έχει ξεχωρίσει τον Ουρουγουανό Λέμπο, από το ταξίδι του στη Λατινική Αμερική, αλλά και τον Αργεντίνο Αλόνσο στη θέση του σέντερ φορ. 
