 Πέντε παίκτες θέλει στον Αρη ο Μπάμπης Τεννές και ο ιδιοκτήτης της ΠΑΕ, Δημήτρης Κοντομηνάς, του υποσχέθηκε ότι «αυτές οι μεταγραφές θα γίνουν, σύμφωνα με τις εισηγήσεις σου»! 
 Ετσι, ο Ελληνας προπονητής του Αρη άρχισε επαφές με διάφορους ποδοσφαιριστές, όπως οι Σέμπουε, Μάρκος, Σκέντζος, Κατσουράνης, για να τους φέρει στη Θεσσαλονίκη, έχοντας στα χέρια του μια λίστα από 10 ποδοσφαιριστές που θα μπορούσαν να παίξουν στην ομάδα.
 Ο Τεννές είπε στον κ. Κοντομηνά ότι μέχρι το τέλος Ιουνίου θα πρέπει να έχουν τελειώσει όλες οι μεταγραφές για τον Αρη, αφού, όπως τόνισε χαρακτηριστικά: «Θέλω να έχω όλους τους παίκτες στη διάθεσή μου με την έναρξη της προετοιμασίας».
 * Η περίπτωση Σέμπουε είναι αυτή που απασχολεί περισσότερο τον Τεννέ κι ο Αρης θέλει να εκμεταλλευτεί την «κόντρα» ΑΕΚ-Ηρακλή (ο παίκτης ανήκει στην ΑΕΚ) για να τον αποκτήσει, ενώ με τον Δημήτρη Μάρκο οι συζητήσεις είναι προχωρημένες, όπως και με τον Ανδρέα Σκέντζο.
 Χθες ακούστηκε και το όνομα του Ιλια Ιβιτς που κάνει τις διακοπές του στην Ελλάδα, αλλά ακόμη δεν έχει γίνει επαφή ανάμεσα στον Αρη και το μάνατζερ του Σέρβου ποδοσφαιριστή, που μπορεί να μείνει ελεύθερος από την ιταλική Τορίνο με ένα μικρό ποσό ως αντάλλαγμα.
 * Η επιστροφή του Αλκέτα Παναγούλια στην Ελλάδα και το πέρασμά του από την Αθήνα (ο ίδιος λέει ότι δεν συναντήθηκε με τον κ. Κοντομηνά) θα πρέπει να έχει άμεση σχέση με την ενασχόλησή του στα κοινά του Αρη ως διοικητικό στέλεχος.
 Ο Αλκέτας διέψευσε όλες τις πληροφορίες που τον φέρνουν να έχει συμφωνήσει με τον κ. Κοντομηνά, αλλά η γενική συνέλευση της 27ης Ιουνίου θα αποκαλύψει τις σκέψεις του ιδιοκτήτη για το μέλλον της ΠΑΕ Αρης και το ρόλο του Παναγούλια στο νέο διοικητικό συμβούλιο. 
