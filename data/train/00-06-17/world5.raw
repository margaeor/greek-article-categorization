Χωρίς απτά, μέχρι στιγμής, αποτελέσματα συνεχίζονται στις ΗΠΑ οι διαπραγματεύσεις μεταξύ των αντιπροσωπειών Ισραήλ και Παλαιστινίων, ενώ ο Παλαιστίνιος ηγέτης Γιάσερ Αραφάτ κατηγορεί τον Ισραηλινό πρωθυπουργό Εχούντ Μπάρακ, για απροθυμία πρώθησης της ειρηνευτικής διαδικασίας.
 Μετά την τρίωρη συνάντησή του στην Ουάσιγκτον με τον Αμερικανό πρόεδρο Μπιλ Κλίντον, ο Γ. Αραφάτ δήλωσε ότι ο Ισραηλινός πρωθυπουργός δεν θέλει την ειρήνη και ζήτησε τη βοήθεια του Μπιλ Κλίντον για μια οριστική διευθέτηση της διαμάχης. Κατά τον Γ. Αραφάτ, ο Ε. Μπάρακ δεν έχει μέχρι τώρα αποδείξει την επιθυμία του για μια δίκαιη συνολική συμφωνία για αποκατάσταση της ειρήνης στην περιοχή, δεδομένου ότι «η παλαιστινιακή πτυχή (του μεσανατολικού ζητήματος) αποτελεί την κύρια πτυχή της ειρηνευτικής διαδικασίας». Ο Αραφάτ ήταν ιδιαίτερα δυσαρεστημένος, όπως δήλωσε ο εκπρόσωπός του Ναμπίλ Αμπού Ρουντέινα, λόγω των σχεδίων του Μπάρακ για καθυστέρηση της επόμενης ισραηλινής αποχώρησης από τη Δυτική Οχθη και την έλλειψη γενναιοδωρίας του, όσον αφορά την απελευθέρωση των Παλαιστινίων που κρατούνται στο Ισραήλ.
 Εκπρόσωπος του Λευκού Οίκου δήλωσε στους δημοσιογράφους ότι Κλίντον και Αραφάτ είχαν μια «πολύ σοβαρή» συζήτηση τόσο για το μέγεθος των προβλημάτων όσο και για την ίδια τη διαδικασία. Σε ερώτηση όμως για το ενδεχόμενο σύγκλισης των δύο πλευρών, επανέλαβε την άποψη του Μπιλ Κλίντον ότι δεν φαίνεται να υπάρχει για την ώρα η δυνατότητα μιας τριμερούς συνάντησης κορυφής, τύπου Καμπ Ντέιβιντ, για την ολοκλήρωση των διαπραγματεύσεων. Δεδομένης της σχετικής στασιμότητας στις διαπραγματεύσεις και της ανησυχίας του Γ. Αραφάτ για τελμάτωση της ειρηνευτικής διαδικασίας, η Αμερικανίδα υπουργός Εξωτερικών Μάντλεν Ολμπράιτ πρόκειται να επισκεφτεί προσεχώς τη Μέση Ανατολή για να διερευνήσει τις προοπτικές και τη χρησιμότητα μιας τριμερούς συνάντησης κορυφής.
