 Αδιευκρίνιστες παραμένουν οι προθέσεις των τεσσάρων Ολλανδών που συνελήφθησαν στη Γιουγκοσλαβία, κατηγορούμενοι ότι θα δολοφονούσαν τον πρόεδρο Μιλόσεβιτς-ήδη, ως γνωστόν, επικυρηγμένο από τις ΗΠΑ- καθώς οι συνθήκες της σύλληψής τους δεν έχουν αποσαφηνιστεί, ενώ οι ίδιοι είπαν στους δικούς τους ότι πήγαιναν διακοπές στα Βαλκάνια και την Αυστρία.
 Η ολλανδική κυβέρνηση ανακοίνωσε ότι εξεπλάγη με την υπόθεση και έδωσε οδηγίες
στον πρεσβευτή της στο Βελιγράδι να ζητήσει εξηγήσεις. Το ολλανδικό υπουργείο Eξωτερικών επιβεβαίωσε ότι και τα τέσσερα ονόματα που έδωσαν στη δημοσιότητα οι γιουγκσολαβικές αρχές, ανήκουν σε Ολλανδούς πολίτες. Σε συνέντευξη Τύπου που έδωσε ο Γιουγκοσλάβος υπουργός Πληροφοριών, Γκόραν Μάτιτς, υποστήριξε ότι οι τέσσερις άνδρες, που συνελήφθησαν σε περιοχή της Σερβίας κοντά στα σύνορα με το Μαυροβούνιο, εστάλησαν από δυτικές μυστικές υπηρεσίες για να απαγάγουν και να δολοφονήσουν τον Μιλόσεβιτς και είχαν εκπαιδευτεί από ειδικές βρετανικές δυνάμεις. Ο ίδιος κατηγόρησε τους Αμερικανούς ότι στέλνουν πληρωμένους δολοφόνους στη Γιουγκοσλαβία και ότι υποκινούν την παγκόσμια τρομοκρατία. Ο Μάτιτς έδειξε και βιντεοταινία, η οποία γυρίστηκε κάτω από αδιευκρίνιστες συνθήκες κι εμφανίζει τον έναν από τους συλληφθέντες να αποκαλύπτει τα σχέδιά τους.
 Ωστόσο, το ολλανδικό υπουργείο Eξωτερικών και ο Τύπος της Ολλανδίας υποστηρίζουν ότι οι τέσσερις είπαν στις οικογένειές τους πως φεύγουν για διακοπές δύο εβδομάδων στα Βαλκάνια και την Αυστρία. Γείτονας του Βαν Ιρσελ δήλωσε ότι ο συλληφθείς τελευταία φερόταν περίεργα και έκανε βόλτες με φόρμες παραλλαγής. Ο ολλανδικός Τύπος εκφράζει ζωηρές αμφιβολίες για το κατά πόσο οι τέσσερις αποτελούσαν ομάδα καταδρομέων με ειδική διατεταγμένη αποστολή.
