 Ενοχλημένος από την κριτική που δέχεται ο Ολυμπιακός το τελευταίο δεκαήμερο, σχετικά με την αποτελεσματικότητα της αμυντικής γραμμής και τις αναλύσεις κατά πόσο θα έχει πρόβλημα στο Πρωτάθλημα και το champions league είναι ο Γιάννης Μαντζουράκης, ο οποίος με δηλώσεις του χθες στην «Ε» προσπάθησε να καθησυχάσει τους «ερυθρόλευκους» οπαδούς.
 «Θα είμαστε έτοιμοι όταν θα πρέπει, τώρα βρισκόμαστε σε περίοδο προετοιμασίας και χρειάζεται να κάνω κάποιες δοκιμές» υποστήριξε ο προπονητής του Ολυμπιακού, που έσπευσε να προσθέσει: «Από παιχνίδι σε παιχνίδι η ομάδα θα παρουσίαζεται όλο και καλύτερη. Πρέπει να υπάρχει υπομονή, ο Ολυμπιακός όταν έρθει η ώρα θα δείξει τις δυνατότητές του και θα παίρνει τα αποτελέσματα που θέλει. Στην παρούσα φάση δεν έχουν σημασία τα αποτελέσματα, αλλά η βελτίωση της ομάδας σε κάποιους τομείς. Αυτό που μετράει, είναι να γίνει σωστή δουλειά στην προετοιμασία και όλοι οι παίκτες να πάρουν τις ευκαιρίες που πρέπει και να δείξουν τις δυνατότητές τους». 
 Ο «Ρουμάνος» τεχνικός προσανατολίζεται να δώσει χρόνο συμμετοχής σε όλους τους ποδοσφαιριστές και στο τρίτο φιλικό του Ολυμπιακού επί γερμανικού εδάφους, με την Ουλμ, την Πέμπτη, ενώ οι παίκτες της πειραϊκής ομάδας ήταν χθες ευχαριστημένοι από την απόδοσή τους στον αγώνα με τη Φιορεντίνα. «Παρουσιάσαμε σαφή βελτίωση από το φιλικό αγώνα με την Χάποελ Τίκβα, τα πήγαμε καλά στο πρώτο ημίχρονο, αλλά μας λείπει ακόμη η διάρκεια. Αυτό όμως, είναι λογικό για την ώρα, καθώς βρισκόμαστε στην αρχή της προετοιμασίας» έλεγαν χθες το μεσημέρι οι ποδοσφαιριστές του Ολυμπιακού.
 Τα εύσημα όμως στους ποδοσφαιριστές του Ολυμπιακού απέδωσαν και οι συνάδελφοί τους της Φιορεντίνα. Ο σκόρερ του αγώνα Ενρίκο Κιέζα μάλιστα, στους Ιταλούς δημοσιογράφους μεταξύ άλλων, υποστήριξε: «Ο Ολυμπιακός έχει πολύ καλούς παίκτες, με άριστη τεχνική και μπορεί να πάει καλά στο champions league. Ξεχώρισα τους Τζιοβάνι και Τζόρτζεβιτς, ενώ καλά πήγε και ο Ζε Ελίας». 
 Ο Βραζιλιάνος Αμαράλ είπε: «Ο Ολυμπιακός έχει πολύ καλό κέντρο. Διαθέτει παίκτες που μπορούν να παίξουν στο καμπιονάτο, όπως είναι ο Τζιοβάνι και ο Αλβεζ. Πολύ καλά πήγαν και οι Γεωργάτος, Ζε Ελίας και Χούτος, οι οποίοι μπορούν να επιστρέψουν πάλι σε κάποια ιταλική ομάδα».
 Σε ό,τι αφορά το κέντρο της άμυνας του Ολυμπιακού, ο Γιάννης Μαντζουράκης έχει δώσει χρόνο συμμετοχής σε πέντε ποδοσφαιριστές. Στο φιλικό με την Χάποελ Τίκβα ο «ερυθρόλευκος» τεχνικός χρησιμοποίσε τα δίδυμα Καραταΐδης-Κόντης, Αμανατίδης-Πατσατζόγλου και προχθές με τη Φιορεντίνα τους Ανατολάκη-Πατσατζόγλου, Καραταΐδη-Αμανατίδη. Αυτό το τελευταίο ζευγάρι είναι που άφησε περισσότερο ικανοποιημένο τον Μαντζουράκη και για την ώρα έχει το προβάδισμα στις επιλογές του.
 Ο «Ρουμάνος» τεχνικός επιμένει πολύ και στον Χρήστο Πατσατζόγλου για τον οποίο θεωρεί ότι μπορεί να δώσει πολλές λύσεις στο κέντρο της άμυνας του Ολυμπιακού. Από τους υπόλοιπους ποδοσφαιριστές (έως σήμερα) φαίνεται να έχουν ξεχωρίσει οι Τζιοβάνι, Χούτος, Ζέτερμπεργκ, Μαυρογενίδης, Κόντης, Γεωργάτος, Ζε Ελίας, Αλβεζ. 
 Ενοχλήσεις στον έξω μηνίσκο ένιωσε ο Λάμπρος Χούτος μετά το φιλικό αγώνα με τη Φιορεντίνα, ακολούθησε χθες θεραπεία και είναι αμφίβολη η συμμετοχή του στο φιλικό αγώνα την Πέμπτη με τη γερμανική Ουλμ. Ο Τζιοβάνι έχει ενοχλήσεις στους προσαγωγούς και ο Ζε Ελίας ένα χτύπημα στο αριστερό πόδι, αλλά δεν πρόκειται για κάτι το ανησυχητικό.
