 Εκφράζοντας την επιθυμία να επιτευχθεί οριστική ειρηνευτική συμφωνία μεταξύ του Ισραήλ και των Παλαιστινίων, ο Αμερικανός πρόεδρος Μπιλ Κλίντον υποδέχτηκε 
χθες τον Παλαιστίνιο ηγέτη Γιάσερ Αραφάτ, για συνομιλίες στο Λευκό Οίκο. Την ίδια ώρα, στο Τελ Αβίβ, ο Ισραηλινός πρωθυπουργός δήλωνε ότι η διαδοχή στην ηγεσία της Συρίας μπορεί να δημιουργήσει τις προϋποθέσεις για ανανέωση του συρο-ισραηλινού ειρηνευτικού διαλόγου.
 «Για να καταλήξουμε στην ειρήνη, οφείλουμε να ρυθμίσουμε δύσκολα ζητήματα. Φτάσαμε σε μια σημαντική στιγμή και οφείλουμε να συνεχίσουμε να εργαζόμαστε», δήλωσε ο Αμερικανός πρόεδρος στους δημοσιογράφους, όταν ρωτήθηκε αν κινδυνεύουν να καταρρεύσουν οι ισραηλινο-παλαιστινιακές συνομιλίες.
 Κατά την έναρξη των συνομιλιών τους, οι δύο ηγέτες κάθισαν ο ένας δίπλα στον άλλο στο οβάλ γραφείο και πόζαραν για τους φωτογράφους. «Αν θέλουμε να φέρουμε 
την ειρήνη, πρέπει να ασχοληθούμε με τα δύσκολα ζητήματα», είπε χαρακτηριστικά 
ο Αμερικανός πρόεδρος. «Οσα λιγότερα πούμε σήμερα γι' αυτό, τόσο καλύτερα», πρόσθεσε.
 Ισραηλινοί και Παλαιστίνιοι εξέφρασαν απαισιοδοξία σχετικά με την πορεία της ισραηλινο-παλαιστινιακής ειρηνευτικής διασικασίας, εν όψει των συνομιλιών Αραφάτ και Κλίντον.
 Ιδιαίτερα απαισιόδοξος για τις πιθανότητες επίτευξης οριστικής ειρηνευτικής συμφωνίας με τους Παλαιστινίους έως το Σεπτέμβριο δήλωσε ο Ισραηλινός υπουργός 
Εξωτερικών, Νταβίντ Λεβί, ενώ ανώτερος σύμβουλος του Γιάσερ Αραφάτ κατηγόρησε το Ισραήλ για απουσία σοβαρότητας όσον αφορά τις προσπάθειες επίτευξης συμφωνίας.
 Στο Ισραήλ, ο πρωθυπουργός, Εχούντ Μπαράκ, δήλωσε ότι διαβλέπει πιθανότητα ανανέωσης του συρο-ισραηλινού ειρηνευτικού διαλόγου μετά τη διαδοχή στη Δαμασκό.
 «Αυτή δεν θα είναι η ίδια Συρία», δήλωσε ο Μπαράκ, αναφερόμενος στο θάνατο του 
Σύρου προέδρου, Χαφέζ Ασαντ και τη διαδοχή από το γιο του Μπασάρ. «Αν ο Μπασάρ 
Ασαντ συγκεντρώσει τη δύναμή του, θα φέρει ουσιαστικές οικονομικές, διπλωματικές και πολιτιστικές βελτιώσεις στη Συρία», συνέχισε.
 Εν τω μεταξύ, όπως ανέφερε σε συνέντευξή του στην τουρκική εφημερίδα «Χουριέτ» 
ο Ρίφαατ αλ Ασαντ, εξόριστος αδελφός του αποθανόντος προέδρου της Συρίας, πρόκειται να επιστρέψει στη χώρα του για να αγωνιστεί για τη δημοκρατία και τη 
