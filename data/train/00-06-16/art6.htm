<html><!--

Web Author:  Αριστείδης Παλιούρας email: aris@enet.gr

--><head><title>E Online - ΤΕΧΝΕΣ</title></head><BODY BGCOLOR="#FFFFFF"><!--msnavigation--><table BGCOLOR="#FFFFFF" border="0" cellpadding="0" cellspacing="0" width="100%"><tr><td BGCOLOR="#FFCC00" valign="top" width="1%">

<P ALIGN="CENTER"><IMG SRC="../../standard/gia.gif" ALT="ΕΛΕΥΘΕΡΟΤΥΠΙΑ - Για να μη μένετε θεατές στα γεγονότα" WIDTH=100 HEIGHT=92><BR><FONT SIZE=2><B>



Παρασκευή 16/06/2000 

</B></FONT>



		<BR>



		<BR>



		<A HREF="../../keimena/kairos/kairos.htm"> <IMG SRC="../../standard/kairos.gif" ALT="ΚΑΙΡΟΣ" WIDTH="89" HEIGHT="55" BORDER="0"></A>



		<BR>



		<BR> <b> <font size=2> ΣΤΗΛΕΣ  </font> </b> <BR>



		<BR><A HREF="../../stiles/sfigmos.htm"><IMG SRC="../../standard/lbar/sfigmos.gif" ALT="ΣΦΥΓΜΟΣ" BORDER=0 width=103 height=17></A><BR>



		<A HREF="../../stiles/apopsis.htm"><IMG SRC="../../standard/lbar/apopsis.gif" ALT="ΑΠΟΨΕΙΣ" BORDER=0 width=103 height=17></A><BR>



		<A HREF="../../stiles/politika.htm"><IMG SRC="../../standard/lbar/politika.gif" ALT="ΠΟΛΙΤΚΑ ΠΑΡΑΣΚΗΝΙΑ" BORDER=0 width=103 height=17></A><BR>



		<A HREF="../../stiles/analisi.htm"><IMG SRC="../../standard/lbar/analisi.gif" ALT="ΑΝΑΛΥΣΗ ΓΕΓΟΝΟΤΩΝ" BORDER=0 width=103 height=17></A><BR>



		<A HREF="../../stiles/kafenio.htm"><IMG SRC="../../standard/lbar/kafen.gif" ALT="ΚΑΦΕΝΕΙΟ Η ΕΛΛΑΣ" BORDER=0 width=103 height=17></A><BR>



		<A HREF="../../stiles/diethni.htm"><IMG SRC="../../standard/lbar/diethni.gif" ALT="ΔΙΕΘΝΗ" BORDER=0 width=103 height=17></A><BR>



		<A HREF="../../stiles/prosopa.htm"><IMG SRC="../../standard/lbar/prosopa.gif" ALT="ΠΡΟΣΩΠΑ" BORDER=0 width=103 height=17></A><BR>



		<BR><b><font size=2> ΟΔΗΓΟΙ </font> </b> 



		<BR>



		<BR>



		<A HREF="http://193.92.17.20/tv/tvfrm.htm"><IMG SRC="../../standard/lbar/tv.gif" ALT="ΤΗΛΕΟΡΑΣΗ" BORDER=0 width=103 height=17></A><BR>



		<A HREF="../../keimena/cinema/cinema.htm"><IMG SRC="../../standard/lbar/cinema.gif" ALT="ΚΙΝΗΜΑΤΟΓΡΑΦΟΙ" BORDER=0 width=103 height=17></A><BR>



		<A HREF="../../keimena/cinema/theatres.htm"> <IMG SRC="../../standard/lbar/theatres.gif" ALT="ΘΕΑΤΡΑ" BORDER=0 width=103 height=17></A><BR>



		<A HREF="http://www.enet.gr/finance/firstfin.htm"><IMG SRC="../../standard/lbar/xrima.gif" ALT="ΧΡΗΜΑΤΙΣΤΗΡΙΟ" BORDER=0 width=103 height=17></A><BR>



		<A HREF="../../stiles/mediaw.htm"><IMG SRC="../../standard/lbar/mediaw.gif" ALT="ΤΟΥ ΚΟΣΜΟΥ ΤΑ MEDIA" BORDER=0 width=103 height=17></A></P><BR>



		<BR>

		<BR>



		</td></P></td><td valign="top" width="24"></td><!--msnavigation--><td valign="top"><div align="left"><table border="0" width="454"><MAP NAME="FrontPageMap"><AREA SHAPE="CIRCLE" COORDS="367, 41, 11" HREF="../../art.htm"><AREA SHAPE="CIRCLE" COORDS="393, 41, 11" HREF="http://www.enet.gr/"><AREA SHAPE="CIRCLE" COORDS="422, 41, 11" HREF="../../fpage.htm"></MAP>  <tr>    <td width="455"><IMG SRC="../../standard/abar-s.jpg" ALT="ΕΛΕΥΘΕΡΟΤΥΠΙΑ - ΤΕΧΝΕΣ" WIDTH=451 HEIGHT=71 USEMAP="#FrontPageMap" BORDER=0></td>  </tr>  <tr>    <td height="30" width="455"></td>  </tr>  <tr>    <td width="455">

Ενα από τα πασίγνωστα παράδοξα της εκπαιδευτικής διαδικασίας είναι πως στον επαγγελματικό στίβο πολλοί μέτριοι μαθητές διαπρέπουν εκεί που οι άριστοι αποτυγχάνουν. Οι εξετάσεις και τα τεστ στα οποία υποβάλλονται οι μαθητές σε όλα τα εκπαιδευτικά συστήματα μπορεί να δείχνουν ποιος θα έχει υψηλές επιδόσεις στα ακαδημαϊκά αμφιθέατρα, αλλά είναι ασαφή ως προς το ποιος θα ακολουθήσει επιτυχημένη καριέρα.<p>
Πολλές προσωπικότητες, όπως ο Ουίνστον Τσόρτσιλ, ο Μάρτιν Λούθερ Κινγκ ή ακόμη και ο Φρίντριχ Ενγκελς, πάτωναν ή περνούσαν με το ζόρι τις σχολικές εξετάσεις και τα τεστ. Αυτό όμως δεν τους εμπόδισε, όχι απλά να θριαμβεύσουν στην πραγματική αρένα, αλλά και να υπερβούν τα όρια της εποχής τους. Στην εποχή που η γνώση συχνά είναι το ακριβότερο προϊόν, το εκπαιδευτικό οικοδόμημα προσανατολίζεται ολοένα και περισσότερο στην αγορά, γεγονός που αποτυπώθηκε στη δεκαετία του '90 στην Ευρώπη με τις «Λευκές Βίβλους» της Ε.Ε., που αφορούσαν την εκπαίδευση και την εργασία. Επιπλέον, οι επιχειρήσεις προβληματίζονται γιατί τα νέα στελέχη τους, που μπορεί να έχουν αποφοιτήσει ακόμη και μέσα στους 5 πρώτους αριστεύσαντες, δεν αποδίδουν τα αναμενόμενα. Και καθώς οι επιχειρήσεις αλιεύουν τα στελέχη τους από τις πανεπιστημιακές δεξαμενές, χρειάζονται ευρύτερα κριτήρια, πέραν των ακαδημαϊκών επιδόσεων, ώστε να ξέρουν ποιο ψάρι να κρατήσουν στα δίχτυα τους και ποιο να ρίξουν στο γιαλό.<p>
Μπορεί όμως να υπάρξει αξιόπιστη μέθοδος που να δείχνει έγκαιρα ποιος «σκράπας» είναι προορισμένος για νέος Μπιλ Γκέιτς και ποια σχολική διάνοια θα καταλήξει μικρομεσαίος υπάλληλος;<p>
Για πρώτη φορά ένα μεγάλο πανεπιστήμιο των ΗΠΑ προσπαθεί να δώσει απάντηση σ' αυτό το φλέγον (για τα επιχειρηματικά συμφέροντα) ερώτημα, εγκαινιάζοντας μια νέα μέθοδο αξιολόγησης των φοιτητών, η οποία έχει προκαλέσει πολλά θετικά σχόλια αλλά και αρνητικές αντιδράσεις. Το Πανεπιστήμιο Επιχειρηματικών Σπουδών του Μίτσιγκαν επεξεργάστηκε ένα τεστ «πρακτικής νοημοσύνης» ή «κοινής λογικής» που φιλοδοξεί να ανιχνεύσει τους αυριανούς ηγέτες πιο αποτελεσματικά από το ισχύον GMAT (Graduate Management Admission Test).<p>
Οι νέες εξετάσεις αυτού του πανεπιστημίου περιλαμβάνουν μια σειρά επιχειρηματικά σενάρια με υποθετικές οικονομικές καταστάσεις, δελτία Tύπου, ενημερωτικές εκθέσεις, χρηματιστηριακούς δείκτες και άλλες πληροφορίες. Οι φοιτητές μελετούν τα δεδομένα και ύστερα πρέπει να προσδιορίσουν το κεντρικό πρόβλημα μέσα από απαντήσεις σε ερωτήσεις πολλαπλών επιλογών αλλά και κρίσεως. Π.χ. σε ποιες πληροφορίες εστιάζεις την προσοχή σου; Τι εμποδίζει την αύξηση των κερδών της επιχείρησης; <p>
Οι φοιτητές πρέπει να εντοπίζουν τα προβλήματα (όπως, υψηλό κόστος εργασίας, συνδικαλισμός, ανταγωνισμός κ.λπ. και να προτείνουν τρόπους για το ξεπέρασμά τους), ενώ ιδιαίτερα εκτιμούνται οι τολμηρές λύσεις όπως: απόλυση του 50% του εργατικού δυναμικού, περικοπή παροχών προς τους εργαζόμενους, αύξηση του ωραρίου με ταυτόχρονο πάγωμα των μισθών, συγχώνευση ή πώληση της εταιρείας κ.τ.λ.<p>
Στόχος της νέας αυτής εξεταστικής διαδικασίας είναι να βρίσκει ποιος έχει την ικανότητα να μαθαίνει από τα λάθη του και να ανταποκρίνεται στις ίδιες πιεστικές καταστάσεις που τα επιχειρηματικά στελέχη αντιμετωπίζουν κάθε μέρα.<p>
Στην πραγματικότητα, η αδυναμία πολλών νέων πρώην αριστούχων να αποδώσουν τα αναμενόμενα όταν εργάζονται σε επιτελικές θέσεις σε επιχειρήσεις, δεν οφείλεται τόσο στις αδυναμίες του πανεπιστημιακού εξεταστικού συστήματος όσο στην ουσία της ίδιας της εκπαιδευτικής διαδικασίας. Και η ουσία αυτή συνίσταται στην υπερσυσσώρευση εξειδικευμένης γνώσης, στα θραύσματα της γενικής γνώσης και στην απουσία μιας συνολικής αληθινής γνώσης για την κοινωνία, την ουσία της παραγωγής και την πολιτική. Οι ανάγκες της παραγωγής συχνά συγκρούονται με ένα μοντέλο που φτιάχτηκε και για την εξυπηρέτησή τους!<p>
Η πειραματική αυτή μέθοδος άρχισε να εφαρμόζεται από πέρυσι και οι εταιρείες συγκρίνουν τις επιδόσεις στα τεστ κοινής λογικής με τα αποτελέσματα των παραδοσιακών εξετάσεων και ήδη έχουν παρατηρήσει σημαντικές αποκλίσεις. Η αξιοπιστία του συστήματος αυτού θα κριθεί ύστερα από κάποια χρόνια, ανάλογα με την επαγγελματική εξέλιξη σε ηγετικές θέσεις των νέων τύπου αριστούχων.<p>
Μια ενδεχόμενη επιτυχία αυτού του συστήματος θα οδηγήσει και άλλα πανεπιστήμια να εφαρμόσουν αυτό τον τρόπο εξετάσεων για την εισαγωγή νέων φοιτητών. Επίσης διατυπώνεται η σκέψη, ύστερα από ένα χρονικό διάστημα ανάλογα τεστ να εφαρμοστούν και στο Λύκειο.<p>
Οι επικριτές των τεστ κοινής λογικής τονίζουν ότι κανένας είδος γραπτών εξετάσεων δεν μετρά την ικανότητα ενός προσώπου να επικοινωνεί με τους άλλους και να διατηρεί την ψυχραιμία του σε στιγμές κρίσης. Παράλληλα, οι αμερικανικές επιχειρήσεις παρακολουθούν με ενδιαφέρον αλλά και με επιφυλάξεις το πείραμα του Μίσιγκαν.<p>
Φαίνεται ότι η πιο σημαντική πλευρά του σύγχρονου πανεπιστημίου έχει να κάνει με τον παραγωγικό του ρόλο. Φαινόμενα όπως η διοχέτευση άμισθου φοιτητικού δυναμικού για πρακτική άσκηση στις επιχειρήσεις, τεστ «πρακτικής νοημοσύνης» και η εγκατάσταση επιχειρήσεων μέσα στο πανεπιστήμιο (στην Ελλάδα με τα ΕΠΙ και τα Τεχνολογικά Πάρκα) έχουν ως αποτέλεσμα (όπως έχει τονιστεί και από τους ίδιους τους φοιτητές) τα πανεπιστήμια «να λειτουργούν από τη μια σαν επιχείρηση για τον εαυτό τους και από την άλλη σαν πανεπιστήμιο για τις επιχειρήσεις».                     ΔΗΜΗΤΡΗΣ ΤΖΙΑΝΤΖΗΣ 







</td>  </tr></table></div><p>  <!--msnavigation--></td></tr><!--msnavigation--></table><br><center><table width = 640> <CENTER><b> Επικοινωνήστε με την </b><A HREF="mailto:elef@enet.gr">"E on-line"</A> <p><b> Copyright © 2000 Χ. Κ. Τεγόπουλος Εκδόσεις Α.Ε.</b><br> <br><font size = 2><b> ΑΠΑΓΟΡΕΥΕΤΑΙ </b> η αναδημοσίευση, η αναπαραγωγή, ολική, μερική ή περιληπτική, ή κατά παράφραση, ή διασκευή απόδοση του περιεχομένου της ηλεκτρονικής εφημερίδας με οποιονδήποτε τρόπο, μηχανικό, ηλεκτρονικό, φωτοτυπικό, ηχογράφησης ή αλλο, χωρίς προηγούμενη γραπτή άδεια του εκδότη. Νόμος 2121/1993 και κανόνες Διεθνούς Δικαίου πού ισχύουν στην Ελλάδα.</font></CENTER></table></center></body></html>
