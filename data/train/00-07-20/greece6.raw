Από σήμερα και μέχρι και τις 31 Ιουλίου (Δευτέρα), οι απόφοιτοι του Ενιαίου Λυκείου που επιθυμούν να εισαχθούν στις σχολές των ΑΕΙ και των ΤΕΙ, αλλά και οι υποψήφιοι με το σύστημα των δεσμών, πρέπει να υποβάλουν τα μηχανογραφικά τους δελτία. Η προθεσμία είναι καταληκτική, δεν παρατείνεται και μετά την παρέλευσή της δεν θα γίνονται δεκτά τα δελτία.
 Ο υποψήφιος υποβάλλει το μηχανογραφικό του με αίτησή του (ή στη θέση του νόμιμα εξουσιοδοτημένος εκπρόσωπός του) στην αρμόδια επιτροπή συγκέντρωσης μηχανογραφικών, που εδρεύει στη Διεύθυνση ή στο Γραφείο Δευτεροβάθμιας Εκπαίδευσης στο οποίο υπάγεται το λύκειο που αποφοίτησε. Μαζί με το δελτίο, πρέπει να καταθέσει το απολυτήριό του ή επικυρωμένο αντίγραφο ή το προσωρινό αποδεικτικό σπουδών που έχει χορηγηθεί από το λύκειό του. 
 Ως προς τη συμπλήρωση του μηχανογραφικού δελτίου, οι υποψήφιοι θα πρέπει να προσέξουν την ορθή καταχώριση των ατομικών τους στοιχείων και των προτιμήσεων των σχολών. Οι φετινοί απόφοιτοι έχουν το δικαίωμα να επιλέξουν όσες σχολές επιθυμούν, από αυτές που περιλαμβάνονται το ανώτερο σε δύο (από τα πέντε συνολικά) επιστημονικά πεδία. Υπενθυμίζεται ότι, για την επιλογή των εισακτέων, λαμβάνεται υπόψη ο αριθμός των μορίων των υποψηφίων και όχι η σειρά
προτίμησης. Η σειρά προτίμησης λαμβάνεται υπόψη μόνο στην περίπτωση που ο υποψήφιος με τα μόρια που συγκεντρώνει εισάγεται σε περισσότερες από μία σχολές, από αυτές που δήλωσε. 
 Τα μηχανογραφικά δελτία δεν διορθώνονται, δεν αλλάζουν, δεν αντικαθίστανται ως
προς τις προτιμήσεις των σχολών και τη σειρά με την οποία έχουν αυτές δηλωθεί.
Γι' αυτό, καλό είναι οι υποψήφιοι να βγάλουν μια φωτοτυπία του δελτίου και πάνω σε αυτή να διαμορφώσουν τις επιλογές και τις προτιμήσεις τους, πριν καταθέσουν το πρωτότυπο. 
