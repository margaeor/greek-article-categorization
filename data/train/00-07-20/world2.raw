 Εξαιρετικά «σκληρό παιχνίδι» παίζεται στο Καμπ Ντέιβιντ των ΗΠΑ, καθώς, υπό τη σχεδόν τελεσιγραφική πίεση του προέδρου των ΗΠΑ, Μπιλ Κλίντον, για αποτελέσματα, τόσο οι Ισραηλινοί όσο και οι Παλαιστίνιοι κάνουν έντονους διαπραγματευτικούς ελιγμούς, συνοδευόμενους από απειλές αποχώρησης από τις συνομιλίες.
 Ενώ ο Αμερικανός πρόεδρος καθυστερεί την αναχώρησή του για τη σύνοδο κορυφής της Ομάδας των «Οκτώ» στην Οκινάουα, οι δύο πλευρές προσπαθούν να απεκδυθούν της ευθύνης μιας αποτυχίας. Αρχικά, μεταδόθηκε ότι ο Παλαιστίνιος ηγέτης, Γιάσερ Αραφάτ, σκόπευε να αποχωρήσει λόγω της αδιαλλαξίας της ισραηλινής πλευράς.
 Αργότερα, μεταδόθηκε ότι ο Iσραηλινός πρωθυπουργός, Εχούντ Μπάρακ, επρόκειτο να φύγει, καθώς, όπως είπε ισραηλινή πηγή που συμμετέχει στις διαπραγματεύσεις, «τις τελευταίες 24 ώρες ο Αραφάτ παρουσίασε προτάσεις που είναι εξωπραγματικές και αδύνατον να γίνουν αποδεκτές. Φαίνεται ότι δεν έχουμε
εταίρους για την ειρήνη από την πλευρά των Παλαιστινίων».
 Χθες το απόγευμα, πάντως, ο Λευκός Οίκος διέψευσε τις πληροφορίες περί αποχώρησης του Εχούντ Μπάρακ.
 Και από την παλαιστινιακή πλευρά διαψεύσθηκαν οι πληροφορίες περί αποχώρησης του Γιάσερ Αραφάτ, ενώ Παλαιστίνιος αξιωματούχος δήλωσε πως «όσο υπάρχουν διαπραγματεύσεις, εμείς θα συμμετέχουμε».
 Ο ίδιος αξιωματούχος παρατήρησε πως «μόνο οι Αμερικανοί μπορούν να αποφασίσουν
αν θα συνεχισθούν ή όχι οι συζητήσεις». Τόνισε ακόμη ότι «καμία πρόοδος δεν σημειώθηκε σε οποιοδήποτε από τα θέματα» και ισχυρίσθηκε ότι «η αιτία αυτής της κρίσης είναι το ότι, κατά τα φαινόμενα, ο Μπάρακ επιμένει να διαπραγματεύεται σαν να εκπροσωπεί τα πλέον εξτρεμιστικά συμφέροντα στο Ισραήλ».
