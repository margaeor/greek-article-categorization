Tο χαρακτηρισμό της εργασίας τους ως επικίνδυνη και ανθυγιεινή ζητούν από κοινού τα συνδικαλιστικά όργανα των Σωμάτων Ασφαλείας. 
 Οι εκπρόσωποι των συνδικαλιστών της Ελληνικής Αστυνομίας, του Πυροσβεστικού και του Λιμενικού Σώματος έθεσαν από κοινού το ζήτημα αυτό σε πρώτη προτεραιότητα, χθες κατά τη διάρκεια συνεδρίασης σε κεντρικό ξενοδοχείο της Αθήνας. 
 Οι εκπρόσωποι των σωμάτων ασφαλείας ζητούν να αναγνωριστεί το επάγγελμά τους ως «επικίνδυνο και ανθυγιεινό» και να τους καταβληθεί το επίδομα, όπως προβλέπεται και για όλους τους δημοσίους υπαλλήλους. Παράλληλα, να κατατεθεί σχετική ρύθμιση από τον υπουργό Δημόσιας Τάξης προκειμένου να εφαρμοστεί και στην Αστυνομία, την Πυροσβεστική και το Λιμενικό το μέτρο αυτό, το οποίο θα καθορίσει στη συνέχεια με προεδρικό διάταγμα ποιοι και με ποιες προϋποθέσεις το δικαιούνται.
 Οπως τόνισε ο καθηγητής του Εργατικού Δικαίου του Πανεπιστημίου Αθηνών Αλέξης Μητρόπουλος, που συμμετείχε στη συνεδρίαση, το κράτος οφείλει να αναγνωρίσει την εργασία τους ως επικίνδυνη και ανθυγιεινή καθώς και τα τρία Σώματα εκτίθενται καθημερινά σε κινδύνους. «Πρόκειται για συνολική υποβάθμιση της εργασίας σας», τόνισε.
 Τέλος, κατά τη διάρκεια της συνεδρίασης, στην οποία τελικά δεν παραβρέθηκε ο υπουργός Δημόσιας Τάξης Μιχάλης Χρυσοχοΐδης εξαιτίας μικρού προβλήματος υγείας, συμμετείχαν και οι εκπρόσωποι των πρωτοβάθμιων οργανώσεων αστυνομικών όλης της χώρας, οι οποίοι ανέφεραν για μία ακόμη φορά τα προβλήματα που αντιμετωπίζουν στην περιοχή τους.
