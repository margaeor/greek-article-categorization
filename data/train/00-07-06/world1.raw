 Αιφνιδιάζοντας την αντιπολίτευση, ο Γιουγκοσλάβος πρόεδρος, Σλόμπονταν Μιλόσεβιτς, προωθεί αύριο την τροποποίηση του ομοσπονδιακού συντάγματος, ώστε στο μέλλον ο πρόεδρος της Γιουγκοσλαβίας να εκλέγεται με απευθείας καθολική ψηφοφορία, παρακάμπτοντας έτσι τον σημερινό περιορισμό που δεν του επιτρέπει να εκλεγεί για δεύτερη φορά. Ταυτοχρόνως, ανοίγει τον δρόμο για την ανακήρυξή του ως «Εθνικού Ηρωα».
 Αν και το Σύνταγμα προβλέπει ότι η κοινή συνεδρίαση των δύο σωμάτων του ομοσπονδιακού κοινοβουλίου για αναθεώρηση του Συντάγματος πρέπει να αναγγέλλεται τουλάχιστον μία εβδομάδα νωρίτερα, βουλευτές της αντιπολίτευσης δήλωσαν ότι το έμαθαν μόλις χθες, από τη σχετική ανακοίνωση του γιουγκοσλαβικού πρακτορείου ειδήσεων «Τανγιούγκ», στην οποία όμως δεν γινόταν αρχικά αναφορά στο περιεχόμενο της προτεινόμενης τροποποίησης.
 Με δεύτερο τηλεφράφημά του, το «Τανγιούγκ» μετέδωσε ότι στην αυριανή συνεδρίαση θα αποφασιστεί η εκλογή του προέδρου της Γιουγκοσλαβίας με άμεση καθολική ψηφοφορία. Μέχρι τώρα, ο Γιουγκοσλάβος πρόεδρος εκλέγεται από το ομοσπονδιακό κοινοβούλιο για τετραετή θητεία. Το ίδιο πρόσωπο δεν μπορεί να είναι υποψήφιο για δεύτερη θητεία. Η προτεινόμενη τροπολογία προβλέπει την άρση του περιορισμού αυτού και την αύξηση των αρμοδιοτήτων του προέδρου. Η θητεία του Σλόμπονταν Μιλόσεβιτς λήγει το 2001.
 Μια δεύτερη τροπολογία του συντάγματος αφορά τη διαδικασία ανακήρυξης ενός πολίτη σε εθνικό ήρωα. Το ισχύον σύνταγμα προβλέπει την ανακήρυξη κάποιου σε εθνικό ήρωα μόνο από τον πρόεδρο της Γιουγκοσλαβίας, όμως θα ήταν αδιανόητο να
ανακηρύξει ο Μιλόσεβιτς τον εαυτό του και έτσι απαιτείται ειδική τροπολογία.
 Τρίτη τροπολογία αφορά τη διαδικασία διορισμού και απομάκρυνσης των ομοσπονδιακών υπουργών.
 Αντιδρώντας στις εξελίξεις αυτές, ο σύμβουλος του προέδρου του Μαυροβουνίου, Μίλο Τζουγκάνοβιτς, Μιόντραγκ Βούκοβιτς, δήλωσε ότι η αλλαγή του συντάγματος θα ωθήσει το Μαυροβούνιο στην ανεξαρτησία. Οπως είπε, προσπαθώντας να αλλάξει το σύνταγμα, ο Μιλόσεβιτς «θέτει το Μαυροβούνιο μπροστά σε ένα τετελεσμένο γεγονός και μπροστά στη μοναδική δυνατή απόφαση, αυτή του να συνεχίσει ως ανεξάρτητο κράτος, να επιβεβαιώσει το δημοκρατικό του πρόγραμμα και να προστατευτεί ως κράτος».
 «Ο Μιλόσεβιτς δεν κάνει τίποτα άλλο από το να επιταχύνει την αποπομπή του Μαυροβουνίου από το κοινό κράτος και μειώνει τις πιθανότητες επιβίωσης της κοινότητας ανάμεσα στη Σερβία και το Μαυροβούνιο», πρόσθεσε.
 Προκειμένου να γίνει δεκτή η τροποποίηση, πρέπει να συγκεντρώσει πλειοψηφία δύο τρίτων σε κάθε ένα από τα δύο σώματα του κοινοβουλίου. Τα κόμματα που υποστηρίζουν τον Σλόμπονταν Μιλόσεβιτς διαθέτουν την πλειοψηφία αυτή στην Κάτω
 Την ίδια ώρα, στο Μαυροβούνιο, ο αντιπρόεδρος της κυβέρνησης δήλωσε ότι ο γιουγκοσλαβικός στρατός ετοιμάζει πραξικόπημα και βρίσκεται στην αποκλειστική υπηρεσία του Σλόμπονταν Μιλόσεβιτς.
 Ο Ντράγκισα Μπούρζαν αναφερόταν στην προχθεσινή ανακοίνωση του γενικού επιτελείου του ομοσπονδιακού στρατού κατά του Μαυροβούνιου προέδρου, Μίλο Τζουγκάνοβιτς, με την οποία τον κατηγορεί ότι «δυναμιτίζει την κινητοποίηση και τη χρηματοδότηση» της άμυνας του έθνους και ότι λαμβάνει «επιζήμιες» αποφάσεις.
 Κατά τον Μπούρζαν, η ανακοίνωση του στρατού «προοιωνίζεται ένα θερμό φθινόπωρο» και αποτελεί «υποστήριξη προς τους υποστηρικτές του Μιλόσεβιτς στο Μαυροβούνιο και έκκληση για πολιτική καταστροφή εν όψει μιας νέας απόπειρας πραξικοπήματος».
 Προειδοποίησε ακόμα ότι σε περίπτωση «νέας απόπειρας επιβολής της θέλησης του Μιλόσεβιτς στο Μαυροβούνιο», αυτό θα αμυνθεί.
