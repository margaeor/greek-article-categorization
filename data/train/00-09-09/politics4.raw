Προειδοποίηση στην Τουρκία, ότι η ευρωπαϊκή πορεία της θα ανακοπεί αν δεν εγκαθιδρύσει κράτος δικαίου και δεν συμμορφωθεί προς το διεθνές δίκαιο, απηύθυνε ο πρωθυπουργός μιλώντας χθες σε εκπροσώπους της ομογένειας των Ηνωμένων Πολιτειών.
 Ο κ. Σημίτης είπε ότι οι σχέσεις Ελλάδας και Τουρκίας από πέρυσι «έχουν προσλάβει μια νέα τροχιά κινητικότητας και επαναπροσέγγισης», αλλά πρόσθεσε ότι η Ελλάδα δεν είναι ικανοποιημένη από τη στάση της στο Κυπριακό. «Μάλιστα, στο Κυπριακό δοκιμάζεται η ουσία και το βάθος της επιχειρούμενης ελληνοτουρκικής προσέγγισης. Η πλήρης εξομάλυνση των σχέσεων Αθήνας και Αγκυρας περνά μέσα από την επίλυση του μεγάλου αυτού διεθνούς ζητήματος», τόνισε.
 Ο πρωθυπουργός είπε προς τους ομογενείς ότι η διεθνής θέση της Ελλάδας «έχει αναβαθμιστεί», ιδιαίτερα μετά την ένταξή της «στο σκλήρο πυρήνα των αποφάσεων του ευρωπαϊκού γίγνεσθαι», και πρόσθεσε: «Πρέπει να παραμείνουμε στην πρώτη γραμμή. Πρέπει να αντιμετωπίζουμε τις δυσκολίες της εποχής μας όχι με δέος και φόβο, αλλά με τόλμη και αποφασιστικότητα».
 Εγκάρδια ήταν η συνάντηση του πρωθυπουργού με τον αρχιεπίσκοπο Αμερικής Δημήτριο, ο οποίος τον υποδέχτηκε λέγοντας ότι «φέρνει την αίσθηση της ενότητας του ελληνισμού». Ο κ. Σημίτης είπε ότι δεν συζητήθηκε το θέμα των ταυτοτήτων, διότι «είναι θέμα της πολιτείας, και έχουμε απαντήσει στην Ελλάδα».
