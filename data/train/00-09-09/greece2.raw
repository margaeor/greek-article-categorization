 Ο Πρόεδρος της Δημοκρατίας Κωστής Στεφανόπουλος δέχθηκε, για πρώτη φορά, χθες το μεσημέρι τον πρόεδρο και τα μέλη της Ενώσεως Ελλήνων Τσιγγάνων ακούγοντας προσεκτικά τα αιτήματά τους.
 Η αντιπροσωπεία των Ελλήνων Τσιγγάνων, αποτελούμενη από τρία μέλη και τον Γιάννη Χαλιλόπουλο ως εκπρόσωπό της, έφτασε στο προεδρικό μέγαρο ντυμένη κομψά και με πολυτελές αυτοκίνητο.
 Και η πύλη του προεδρικού μεγάρου άνοιξε γι' αυτούς για πρώτη φορά. Ο κ. Στεφανόπουλος τους υποδέχθηκε εγκάρδια. Και ο εκπρόσωπος της Ομοσπονδίας τους άρχισε να εκθέτει στο Πρόεδρο της Δημοκρατίας τα αιτήματά τους, που αφορούν τη στέγαση των Τσιγγάνων, την εκπαίδευση και το κυριότερο γι' αυτούς: Ζήτησαν μέτρα κατά του ρατσισμού.
 Είπαν, ακόμα, πως θέλουν τα παιδιά τους να φοιτούν στα σχολεία «χωρίς να θεωρούνται τα βρώμικα παιδιά ενός κατώτερου θεού». Ο κ. Στεφανόπουλος τους άκουσε προσεκτικά, κρατώντας και σημειώσεις για όσα του ζήτησαν. Κάποια στιγμή, προς το τέλος της συνάντησης, του μετέφεραν και το αίτημα να τον βλέπουν μία φορά κάθε χρόνο. «Και πιο συχνά», τους απάντησε ο κ. Στεφανόπουλος.
 Ο εκπρόσωπος της Ενωσης Τσιγγάνων, κ. Γιάννης Χαλιλόπουλος, πρόσθεσε ότι πλέον ανείγει ένας νέος κύκλος για τη φυλή των Τσιγγάνων, μετά την καθιέρωση των συναντήσεων με την πολιτική ηγεσία της χώρας.
 Παραπονέθηκαν, μάλιστα, στον Πρόεδρο πως τα προβλήματά τους έγιναν γνωστά μόνο μέσα από την τηλεοπτική σειρά «Ερατώ». «Βλέπετε ότι τα μέσα ενημέρωσης βρίσκονται δίπλα σας, αποδεικνύοντας ότι υπάρχει ενδιαφέρον από την ελληνική κοινωνία για σας», τους απάντησε, εξηγώντας τους παράλληλα ότι είναι κάπως «στριμωγμένοι» στο γραφείο του λόγω της ανακαίνισης του προεδρικού μεγάρου.
