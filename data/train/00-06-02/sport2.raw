 Ευρωπαϊκό τίτλο (!) μέσω μακρόπνοου σχεδιασμού 5-7 χρόνων, οικονομική αυτοδυναμία μέσω της δημιουργίας ιδιόκτητου γηπέδου, προσπάθεια να αναβαθμιστεί το ελληνικό ποδόσφαιρο σε συνεργασία και με όλους τους αρμόδιους φορείς, ώστε να γίνει και πάλι αξιόπιστο, είναι μερικά από τα μεγαλεπήβολα σχέδια στη μετά Γιώργο Βαρδινογιάννη εποχή. Ο νέος πρόεδρος, Αγγελος Φιλιππίδης, ανακοινώνοντας χθες στην Παιανία τα «οράματα» και τους στόχους της 
«νέας τάξης πραγμάτων», που ανέλαβε το κουμάντο στον Παναθηναϊκό, παραδέχτηκε ότι ήδη «ο πήχυς βρίσκεται πολύ ψηλά, εκεί όπου τον έβαλε ο απερχόμενος πρόεδρος».
 «Θα προσπαθήσω να κρατήσω ψηλά το πράσινο λάβαρο και να κάνω υπερήφανους όλους 
τους Παναθηναϊκούς. Δεν φοβάμαι, έχω ηθικές αξίες και ξέρω τι θέλω να κάνω. Θα 
γίνει προσπάθεια να ολοκληρώσουμε το όραμα, ενισχύοντας την ομάδα όπου χρειάζεται, για να φτάσουμε στην ουσία, που είναι η συστηματική διεκδίκηση ευρωπαϊκού τίτλου. Αυτό, βέβαια, αποτελεί στόχο που χρειάζεται τουλάχιστον 2-3 
χρόνια και προϋποθέτει να αναβαθμιστεί το ελληνικό πρωτάθλημα και να ανέβει η αξιοπιστία του».
 Με ύφος αυστηρό και επιθετικό, δείχνοντας άλλοτε ευαισθησία και άλλοτε αποφασιστικότητα να έρθει ακόμη και σε ρήξη, αν χρειαστεί, με πρόσωπα και πράγματα, ο διάδοχος του Βαρδινογιάννη ζήτησε πρώτα και πάνω απ' όλα τη βοήθεια των φιλάθλων του Παναθηναϊκού. 
 «Εχουμε ανάγκη την ευρύτατη συμμετοχή του κόσμου και θέλουμε να σταθεί αρωγός στην προσπάθειά μας», υπογράμμισε, μιλώντας, είναι αλήθεια, μία άλλη γλώσσα, εξωποδοσφαιρική, δυσνόητη μάλλον σε «παράγοντες» και κάθε λογής «επαΐοντες» του ποδοσφαίρου.
 Στον καταιγισμό ερωτήσεων, που είχαν στόχο τη διαλεύκανση του νέου διοικητικού 
σχήματος, ο κ. Φιλιππίδης αποδείχτηκε καλός στην... άμυνα.
 «Η ιδιοκτησία δίνει κατευθύνσεις και εντολές που αναλαμβάνει να φέρει σε πέρας 
η διοίκηση», είπε. «Το μοντέλο είναι μοντέρνο και εφαρμόζεται με επιτυχία στο εξωτερικό. Πιστεύω θα έχει επιτυχία και στον Παναθηναϊκό. Σχετικά με πρόσωπα, ο Παύλος Βαρδινογιάννης θα εξακολουθήσει να είναι αντιπρόεδρος του Παναθηναϊκού, όπως ήταν μέχρι τώρα».
 Στα επίκαιρα και άμεσης προτεραιότητας θέματα, του προπονητή και των μεταγραφών, δεν είπε κάτι καινούριο ούτε, φυσικά, ονόματα. Ειδικά περί προπονητή, αφού δεν στάθηκε καν στην υπόθεση Κυράστα («έληξε πριν αναλάβω»), αρκέστηκε μόνο στο... περίγραμμά του («το ιδανικό είναι να γνωρίζει το ελληνικό πρωτάθλημα, να ξέρει τους παίκτες του ΠΑΟ και να μπορεί να ανταποκριθεί στις ευρωπαϊκές υποχρεώσεις της ομάδας»).
 Οσον αφορά τις επικείμενες μεταγραφές, οι οποίες θα είναι «ουσίας και όχι επαναστατικές», ανέφερε χαρακτηριστικά: 
 «Κοιτάζουμε όλους τους παίκτες αναμφισβήτητης αξίας, που αγωνίζονται σε θέσεις 
που πονάμε. Ονόματα θα πούμε μόνο όταν υπάρξουν υπογραφές. Παρακολουθούμε τον Βλάοβιτς, που είναι ο τρίτος καλύτερος ποδοσφαιριστής του Μουντιάλ, όμως ποτέ δεν ήρθε στην Αθήνα».
 Η εκκρεμότητα που υφίσταται με τον Λυμπερόπουλο θα συζητηθεί αφότου «ο ποδοσφαιριστής επιστρέψει από τις διακοπές του. Ο στόχος βέβαια είναι να παραμείνει στην ομάδα, της οποίας είναι από τα βασικά κομμάτια του κορμού της».
 Τέλος, σχετικά με το γήπεδο, το... παλιό και το καινούργιο, ο κ. Φιλιππίδης υποστήριξε: 
 «Η επιστροφή στη Λεωφόρο αποτελεί μεταβατικό στάδιο. Ξέρετε ότι υπάρχει μία δικαστική διένεξη με τον ενοικιαστή. Δεν έχει επέλθει συμβιβασμός, όπως γράφει 
μερίδα του Τύπου. Αν δεν τα καταφέρουμε θα οδηγηθούμε στα δικαστήρια. Σίγουρα πάντως ο Παναθηναϊκός τη νέα σεζόν θα αγωνιστεί και στη Λεωφόρο».
 Οσιμ και Ιορντανέσκου φωτογράφισε με τις δηλώσεις του ο νέος πρόεδρος του ΠΑΟ, 
σκιαγραφώντας το πορτρέτο του νέου προπονητή. Ο πρώτος εξακολουθεί να αρνείται 
ενώ ο δεύτερος δήλωσε χθες πως δεν έχει δεχτεί πρόταση, θέλει όμως να επιστρέψει στην Ελλάδα.
 Χθεσινοβραδινές πληροφορίες επίσης ήθελαν τον Βλάοβιτς να βρίσκεται μία ανάσα από τον ΠΑΟ και να αναθερμαίνεται το παλιό φλέρτ του ΠΑΟ με τον Κωνσταντίνου του Ηρακλή.
