 Σε κατ' αρχάς συμφωνία για την κοινή στάση τους απέναντι στη μεταρρύθμιση των ευρωπαϊκών θεσμών, με ιδιαίτερη έμφαση στις «ενισχυμένες συνεργασίες» και την αύξηση του ρόλου της Γερμανίας στις αποφάσεις του Ευρωπαϊκού Συμβουλίου έχουν καταλήξει το Παρίσι και το Βερολίνο, σύμφωνα με δημοσίευμα της γαλλικής εφημερίδας «Λε Μοντ».
 Σχολιάζοντας το δημοσίευμα αυτό, εκπρόσωπος του γερμανικού υπουργείου Εξωτερικών δήλωσε ότι οι γαλλικές και οι γερμανικές θέσεις έχουν προσεγγίσει, αλλα τίποτα δεν έχει ακόμα αποφασιστεί οριστικά.
 Οπως γράφει η «Λε Μοντ», η συμφωνία επετεύχθη κατά τη συνάντηση που είχαν προσφάτως στο Παρίσι ο Γερμανός υφυπουργός αρμόδιος για Ευρωπαϊκές Υποθέσεις, Κριστόφ Τσέπελ, και ο Γάλλος ομόλογός του Πιέρ Μοσκοβιτσί και πρέπει να εγκριθεί από τους υπουργούς Εξωτερικών των δύο χωρών.
 Σύμφωνα με το δημοσίευμα, οι δύο πλευρές συμφώνησαν στο μέγεθος του Ευρωπαϊκού 
Κοινοβουλίου και στη χρήση της γερμανικής γλώσσας, αλλά όχι και στο θέμα του μελλοντικού χάρτη των θεμελιωδών δικαιωμάτων.
 Σε ό,τι αφορά τη στάθμιση των ψήφων στο Ευρωπαϊκό Συμβούλιο, η Γαλλία αποδέχτηκε την αύξηση των ψήφων της Γερμανίας.
 Σχετικά με την αρχή της ενισχυμένης πλειοψηφίας συμφωνήθηκε ότι αυτή θα αποτελεί τον κανόνα, ενώ η λήψη αποφάσεων διά ομοφωνίας θα αποτελεί την εξαίρεση. Θα απαιτείται όμως ομοφωνία σε τέσσερις τομείς: Σχετικά με μέτρα που 
απαιτούν επικύρωση από τα εθνικά κοινοβούλια, τις αποφάσεις συνταγματικού χαρακτήρα, τις αποφάσεις που αφορούν την άμυνα και αποφάσεις που οδηγούν σε «οπισθοδρόμηση» της ευρωπαϊκής ολοκλήρωσης και αμφισβητούν το κοινοτικό κεκτημένο και την εσωτερική αγορά.
 Οι δύο χώρες εκτιμούν επίσης ότι οι «ενισχυμένες συνεργασίες», βάσει των οποίων ομάδες χωρών μπορούν να προχωρήσουν ταχύτερα σε ορισμένους τομείς απ' ό,τι οι υπόλοιπες χώρες, δεν πρέπει να υπόκεινται σε ενδεχόμενο βέτο χωρών που 
δεν επιθυμούν να συμμετάσχουν. Θεωρούν ακόμη ότι βέτο δεν θα πρέπει να υπάρχει 
και σε θέματα εξωτερικής πολιτικής. Στο δημοσίευμα δεν γίνεται αναφορά στο κατά πόσο οι «ενισχυμένες συνεργασίες» θα είναι ανοιχτές σε όποιες χώρες επιθυμούν να συμμετάσχουν.
 Σε ό,τι αφορά το Ευρωπαϊκό Κοινοβούλιο ο ανώτατος αριθμός των βουλευτών θα είναι 700 και κάθε χώρα θα έχει το λιγότερο τέσσερις βουλευτές.
