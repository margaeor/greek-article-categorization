 Με τον πιο επίσημο τρόπο (με ανακοίνωση του γραφείου Τύπου), η Γιάννα Αγγελοπούλου κατέστησε σαφές σε όλους τους εμπλεκόμενους, στην υπόθεση των Ολυμπιακών Αγώνων, υπουργούς, ότι σκοπεύει να κάνει χρήση των αυτοκρατορικών εξουσιών, οι οποίες τις παραχωρήθηκαν από τον πρωθυπουργό Κώστα Σημίτη, και δημοσίευσε αποκλειστικά η «Ε» στο προχθεσινό της φύλλο.
 Η πρόεδρος της εταιρείας, σε μια πρωτοφανή επίδειξη δύναμης, ανακοίνωσε ούτε λίγο ούτε πολύ ότι ανέλαβε την εποπτεία για την τήρηση στα χρονοδιαγράμματα των έργων, αρμοδιότητας της γενικής γραμματείας (από τον Γιώργο Φλωρίδη) και τα αντίστοιχα του ΥΠΕΧΩΔΕ (από τον Κώστα Λαλιώτη), δηλαδή του συνόλου των κατασκευαστικών υποχρεώσεων της χώρας έναντι της ΔΟΕ! 
 Οπως αναφέρεται στο χθεσινό δελτίο Τύπου του «Αθήνα 2004», στο μνημόνιο «συνεργασίας και συναντίληψης» (...κατά τα άλλα) που υπεγράφη ανάμεσα στην Οργανωτική Επιτροπή και στον υφυπουργό Αθλητισμού Γιώργο Φλωρίδη, περιγράφονται οι αρμοδιότητες των δύο πλευρών. Κι όπως εξηγείται αμέσως μετά... «η ΓΓΑ αναλαμβάνει τη μελέτη και την κατασκευή των έργων και η Οργανωτική Επιτροπή την εποπτεία για την τήρηση των χρονοδιαγραμμάτων και των ολυμπιακών προδιαγραφών». Είναι προφανές, δηλαδή, πως αν ο Γ. Φλωρίδης δεν είναι συνεπής στα όσα αναφέρει το μνημόνιο, θα κινδυνεύει ανά πάσα στιγμή να κληθεί σε απολογία από τη Γιάννα Αγγελοπούλου.
 Οπως έλεγαν στελέχη του «Αθήνα 2004», ανάλογα... μνημόνια συνεργασίας θα υπογραφούν με όλα τα συναρμόδια υπουργεία, ώστε η Γιάννα Αγγελοπούλου να αποκτήσει επί της ουσίας τον πλήρη έλεγχο κάθε δραστηριότητας που αφορά στην υπόθεση των Ολυμπιακών Αγώνων. Μάλιστα, στο ίδιο (το χθεσινό) δελτίο Τύπου της Οργανωτικής, τονίστηκε επίσης ότι υπεγράφη πρωτόκολλο παράδοσης και παραλαβής ανάμεσα στο «Αθήνα 2004» και στο ΥΠΕΧΩΔΕ, για τα πέντε ολυμπιακά έργα, τα λεγόμενα «ορφανά». Και σε αυτές τις περιπτώσεις ισχύει ή θα ισχύσει ό,τι και στην προηγούμενη. Το ΥΠΕΧΩΔΕ παρέλαβε τα έργα και σε συγκεκριμένες χρονικές προθεσμίες είναι υποχρεωμένο να τα παραδώσει στην Οργανωτική Επιτροπή. Διαφορετικά, ο Κώστας Λαλιώτης θα υποστεί τις κυρώσεις της Γιάννας Αγγελοπούλου...
 Επίσημη αντίδραση από τον Γιώργο Φλωρίδη, για το «καπέλωμά» του από την πρόεδρο του «Αθήνα 2004» (διά επίσημης ανακοίνωσης) δεν υπήρξε, γιατί ο υφυπουργός Αθλητισμού παραθερίζει στη Χαλκιδική. Ομως, στενοί συνεργάτες του δυσανασχέτησαν όταν πληροφορήθηκαν το σημείο της ανακοίνωσης της εταιρείας, στο οποίο γίνεται λόγος για την περιβόητη «εποπτεία» του «Αθήνα 2004» στα έργα της Γενικής Γραμματείας Αθλητισμού. Κι έλεγαν πως στο μνημόνιο συνεργασίας των δύο πλευρών δεν αναφέρεται πουθενά τέτοιος όρος...
 Συνολικά, η Γενική Γραμματεία Αθλητισμού, έχει υποχρέωση να κατασκευάσει τις εγκαταστάσεις του Τριάθλου στον Αγιο Κοσμά, το Κέντρο Σκοποβολής στο Μαρκόπουλο, το κλειστό Γαλατσίου, το κλειστό Ανω Λιοσίων, το κλειστό Αρσης Βαρών, του Μοντέρνου Πεντάθλου στο Γουδί και να ανακαινίσει το ΟΑΚΑ (από το κυρίως γήπεδο ώς το κολυμβητήριο, το κλειστό, το κέντρο ποδηλασίας), το Στάδιο Ειρήνης και Φιλίας, το Καλλιμάρμαρο και ν' αναβαθμίσει σειρά από άλλες! 
 Το ΥΠΕΧΩΔΕ παρέλαβε να κατασκευάσει το Κέντρο Ιστιοπλοΐας στον Αγιο Κοσμά, τις εγκαταστάσεις του Ελληνικού, το Κέντρο Κωπηλασίας στο Σχοινιά, του Κανόε Καγιάκ στο Ριζάρι και να προχωρήσει στην ανάπλαση του Φαληρικού Ορμου.
