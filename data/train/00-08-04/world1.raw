Οι ΗΠΑ θα συνεχίσουν να υποστηρίζουν τις κυρώσεις του ΟΗΕ εναντίον του Ιράκ στο βαθμό που ο Σαντάμ Χουσεΐν δεν συμμορφώνεται με τα ψηφίσματα των Ηνωμένων Εθνών. Αυτό δήλωσε χθες από το Κάιρο ο νέος αρχηγός του γενικού επιτελείου των
ΗΠΑ, στρατηγός Τόμι Φρανκς, επαναλαμβάνοντας την υποψία της χώρας του ότι ο Χουσεΐν εκμεταλλεύτηκε τη δίχρονη απουσία των επιθεωρητών του ΟΗΕ για να ξαναφτιάξει το οπλοστάσιό του.
 Σύμφωνα με τα ψηφίσματα του ΟΗΕ, οι κυρώσεις θα αρθούν όταν το Ιράκ πείσει τα Ηνωμένα Εθνη ότι δεν έχει πλέον στην κατοχή του όπλα μαζικής καταστροφής, πυραύλους μεγάλου βεληνεκούς ή τη δυνατότητα να κατασκευάζει τέτοια όπλα. Το Ιράκ πρέπει επίσης να δώσει εξηγήσεις για τους 600 περίπου Κουβετιανούς και πολίτες άλλων χωρών που εξαφανίστηκαν κατά την 7μηνη ιρακινή κατοχή του Κουβέιτ και να καταβάλει αποζημιώσεις στα θύματα πολέμου. «Δεν γνωρίζω εάν ο Σαντάμ συνέχισε να πλουτίζει το οπλοστάσιό του με όπλα μαζικής καταστροφής. Θα
έλεγα όμως ότι στο παρελθόν έχει αποδείξει με κάθε τρόπο ότι θα χρησιμοποιούσε
κάθε μέσο για την κατασκευή όπλων μαζικής καταστροφής», δήλωσε ο Φρανκς. Μια νέα υπηρεσία επιθεώρησης του ΟΗΕ θα είναι έτοιμη να αναλάβει καθήκοντα σε ένα μήνα. Το Ιράκ έχει δηλώσει, ωστόσο, ότι δεν θα συνεργαστεί με τη νέα ομάδα.
 Εντονη ήταν χθες η αντίδραση της Βαγδάτης στις δηλώσεις του εκπροσώπου του αμερικανικού Πενταγώνου, Κένεθ Μπέικον, ο οποίος χαρακτήρισε το Ιράκ «κράτος αποδυναμωμένο με πεσμένο ηθικό» δέκα χρόνια μετά την εισβολή στο Κουβέιτ. «Το Ιράκ [...] είναι δυνατό και σταθερό. Πώς θα μπορούσε διαφορετικά να δείξει τέτοια αποφασιστικότητα στη μάχη του κατά των ζωνών εναέριου αποκλεισμού και των αμερικανο-βρετανικών επιθέσεων; », σχολίασε ο εκπρόσωπος της αντιαεροπορικής άμυνας, Γιασίν Τζασέμ. Ο ίδιος έκανε λόγο για αμερικανικά ψεύδη και διαστρέβλωση της αλήθειας, ενώ τόνισε ότι το Κουβέιτ δεν έχει απελευθερωθεί, «αφού βρίσκεται σήμερα υπό τη στρατιωτική κατοχή των αμερικανικών και βρετανικών δυνάμεων».
