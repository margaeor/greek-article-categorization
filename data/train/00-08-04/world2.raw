 Νέα σύλληψη ενόπλων ξένων πολιτών, 2 Καναδών και 2 Βρετανών, ανακοίνωσε η Γιουγκοσλαβία και τους κατηγόρησε ως εκπαιδευτές για τρομοκρατικές ενέργειες, αλλά ακόμη δεν είναι σαφές αν οι 4 έκαναν διακοπές ή ήταν σε διατεταγμένη αποστολή.
 Ο γιουγκοσλαβικός στρατός ανακοίνωσε ότι οι άνδρες του συνέλαβαν τους 4 κοντά στα σύνορα Μαυροβουνίου-Κοσσυφοπεδίου, στο έδαφος του Μαυροβουνίου. Η σύλληψη έγινε τη νύχτα της Δευτέρας προς Τρίτη.
 Στη Βιέννη, η Οργάνωση για την Ασφάλεια και τη Συνεργασία της Ευρώπης (ΟΑΣΕ) ανακοίνωσε ότι μεταξύ των τεσσάρων είναι 2 Βρετανοί που εργάζονται ως εκπαιδευτές της στην αστυνομική ακαδημία που έχει οργανώσει στο Κοσσυφοπέδιο. Η εκπρόσωπος Μελίσα Φλέμινγκ εξήγησε ότι οι 2 Καναδοί εργάζονται σε μη κυβερνητικές οργανώσεις. Για τους Βρετανούς, είπε ότι ήταν σε διακοπές στο Μαυροβούνιο και το γραφείο της ΟΑΣΕ στην Ποντγκόριτσα θα ζητήσει εξηγήσεις και
την απελευθέρωσή τους. Παραδέχθηκε όμως ότι δεν είναι σαφές τι έκαναν οι 4 σε περιοχή κοντά στα σύνορα και είπε ότι οι εργαζόμενοι της ΟΑΣΕ στο Κοσσυφοπέδιο
έχουν ειδοποιηθεί να αποφεύγουν το Μαυροβούνιο, ακριβώς για να μη συλληφθούν. Χαρακτήρισε όμως «απολύτως ανόητες» τις κατηγορίες του γιουγκοσλαβικού στρατού
εναντίον των 4. Αλλος εκπρόσωπος της οργάνωσης είπε ότι οι 2 Βρετανοί δεν είχαν την ειδική άδεια που έπρεπε να έχουν για να πάνε στο Μαυροβούνιο.
 Ο στρατός ανακοίνωσε ότι οι 4 είχαν στην κατοχή τους «στρατιωτικό εξοπλισμό, εκρηκτικά κ.λπ.». Ακόμη, ότι υπάρχουν ενδείξεις πως οι συλληφθέντες ξένοι εκπαίδευαν τις ειδικές δυνάμεις της Aστυνομίας του Μαυροβουνίου και ότι είναι ειδικοί σε εκρηκτικά και τρομοκρατικές ενέργειες. Ο στρατός ανακοίνωσε ακόμη ότι «έχει αρκετό υλικό για να αποδείξει τις αληθινές προθέσεις και τους στόχους των συλληφθέντων». Πάντως, η καναδική εταιρεία κατασκευών «Μερίντιαν Ρεσούρσεζ» ανακοίνωσε ότι δύο μέλη του προσωπικού της στο Κοσσυφοπέδιο αγνοούνται, ενώ βρίσκονταν για διακοπές εκεί. Υπάλληλος της εταιρείας δήλωσε ότι οι συλληφθέντες είναι ο επικεφαλής της εταιρείας και ο ανιψιός του. Το κυβερνόν κόμμα του Μαυροβουνίου, που είναι σε αντιπαράθεση με τη Γιουγκοσλαβία, ανακοίνωσε ότι με τα όσα υποστηρίζει το Βελιγράδι για τις προθέσεις των συλληφθέντων προσπαθεί «να ετοιμάσει το έδαφος για φυσική επίθεση στο Μαυροβούνιο... και εξαφάνιση της δημοκρατικής του ηγεσίας». Η κυβέρνηση του Καναδά ανακοίνωσε ότι προσπαθεί να εξακριβώσει τις κατηγορίες εναντίον των Καναδών συλληφθέντων.
