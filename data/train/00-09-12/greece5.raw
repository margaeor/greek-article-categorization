«Ευχαριστώ πολύ. Δεν πίστευα σε τίποτα πια, ούτε στη βοήθεια του Θεού», μας είπε
η Κατερίνα Γκάιγκερ, η δισέγγονη του Ζορμπά. Γιατί μετά το δημοσίευμα της «Ε»,
στις 10 το πρωί, την κάλεσαν στο Τμήμα Αλλοδαπών της λεωφόρου Αλεξάνδρας λύνοντας ουσιαστικά το πρόβλημα της παραμονής της μετά την απόφαση απέλασης.
 Το νεαρό κορίτσι, που έχασε την υποτροφία για ένα μάθημα και ζούσε τρία χρόνια
στη χώρα μας παράνομα, κρατάει πλέον στο χέρι της μια πενταετούς ισχύος άδεια παραμονής και περιμένει σύντομα την ελληνική υπηκοότητα.
 Λέει πως μετά το δημοσίευμα «με ειδοποίησαν να πάω στο Αλλοδαπών "για να δούμε
τι μπορούμε να κάνουμε". Πήγα τρέχοντας. Μου έδωσαν ένα χαρτί με σφραγίδα που σημαίνει ότι δεν είμαι παράνομη και μπορώ να παραμείνω στην Ελλάδα. Κι όλα καλά, όλα ωραία...».
 Σε κάθε φράση της τονίζει και το παράπονό της: «Επρεπε να δημοσιευτεί η περιπέτειά μου στην εφημερίδα για να βρεθεί λύση. Ενώ πήγα χιλιάδες φορές και παρακάλεσα στην Αστυνομία...».
