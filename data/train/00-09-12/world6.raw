 Υπόθεση ωρών είναι κατά τα φαινόμενα η ανακοίνωση για την άρση των κυρώσεων που είχαν επιβληθεί στην Αυστρία, μετά και τις διαβουλεύσεις που είχε η προεδρεύουσα στην Ε.Ε. Γαλλία με τους εταίρους της. Ο Γάλλος υπουργός ευρωπαϊκών υποθέσεων Πιερ Μοσκοβισί ενημέρωσε χθες για το πιθανό χρόνο ανακοίνωσης της απόφασης. 
 Ο Μοσκοβισί δεν είπε ρητώς ότι η απόφαση θα είναι υπέρ της άρσης των κυρώσεων αλλά οι δηλώσεις ηγετών κρατών της Ε.Ε. αυτό δείχνουν. Ο πρωθυπουργός της Δανίας Πουλ Ράσμουσεν δήλωσε ότι θα κάνει έκκληση στους ηγέτες των άλλων κρατών-μελών να τερματίσουν το διπλωματικό μποϊκοτάζ της Αυστρίας αμέσως. Ο πρωθυπουργός της Βρετανίας Τόνι Μπλερ ότι «οι κυρώσεις πρέπει να αρθούν». Ο ομόλογός του του Λουξεμβούργου Ζαν-Κλοντ Ζουνκέρ δήλωσε επίσης ότι επιθυμεί να
αρθούν «πραγματικά γρήγορα» οι κυρώσεις. Ο Σουηδός πρωθυπουργός Γκόραν Πέρσον τόνισε ότι η άρση των κυρώσεων θα πρέπει να αποφασιστούν «από κοινού», θέση με
την οποία συμφώνησε και ο Φινλανδός ομόλογός του Πάαβο Λιπόνεν.
 Ο Γάλλος υπουργός πάντως τόνισε ότι όποια απόφαση και αν ληφθεί, το ακροδεξιό κόμμα του Γιοργκ Χάιντερ «δεν θα πρέπει να τύχει απαλλαγής». Τόνισε μάλιστα ότι η Ε.Ε. θα πρέπει να επαγρυπνεί και πληροφόρησε ότι στις διαβουλεύσεις με τους εταίρους της Γαλλίας συζητήθηκε επίσης το ενδεχόμενο δημιουργίας ενός «μηχανισμού» που θα «διασφαλίζει το σεβασμό των αξιών» της Ευρώπης στο μέλλον.
 Ο Πιερ Μοσκοβισί χαρακτήρισε εξάλλου τις δηλώσεις του Γιοργκ Χάιντερ για τον Σιράκ «τελείως άτοπες» και θύμισε ότι στην έκθεσή τους οι τρεις σοφοί χαρακτηρίζουν το κόμμα του Χάιντερ «λαϊκιστικό, με εξτρεμιστικές τάσεις», που στις προεκλογικές εκστρατείες τους συχνά κάνουν χρήση «ξενοφοβικών επιχειρημάτων, δηλαδή ρατσιστικών». Ο Χάιντερ, μετά τη δημοσιοποίηση της έκθεσης των τριών σοφών που προτείνουν τερματισμό των κυρώσεων, είχε κάνει λόγο για «βατερλό» του Ζακ Σιράκ.
 Ο Αυστριακός καγκελάριος Τόμας Κλέστιλ δήλωσε χθες ότι οι κυρώσεις θα μπορούσαν να αρθούν άμεσα, ακόμα και τηλεφωνικά, αν η Γαλλία δεν δημιουργούσε προσκόμματα. Ο Κλέστιλ είπε μάλιστα ότι όλα τα υπόλοιπα κράτη-μέλη της Ε.Ε. τού είπαν ξεκάθαρα πως τάσσονται υπέρ της άρσης των κυρώσεων. Κατά την άποψη του Αυστριακού καγκελαρίου Βόλφγκανγκ Σίσελ, οι κυρώσεις ήταν επιζήμιες κυρίως
διότι ενίσχυσαν τον ευρωσκεπτικισμό μεταξύ των κατοίκων ευρωπαϊκών χωρών. Ο Σίσελ εξάλλου για μία ακόμα φορά έψεξε εμμέσως πλην σαφώς Βερολίνο και Παρίσι για τη στάση τους στην υπόθεση των κυρώσεων.
 Την αντίθεσή του στον τερματισμό των κυρώσεων εξέφρασε το Ισραήλ. Ο εκπρόσωπος
του υπουργείου Eξωτερικών Αβίβ Σιρόν ξεκαθάρισε ότι ο πρεσβευτής του Ισραήλ στην Αυστρία δεν θα επιστρέψει στη θέση του προς το παρόν, και τόνισε: «Οι Ευρωπαίοι ακολουθούν τη δική τους πολιτική και εμείς τη δική μας».
