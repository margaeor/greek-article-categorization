Προσωπική ενημέρωση από τον ίδιο τον εισαγγελέα του Αρείου Πάγου Παν.Δημόπουλο είχε χθες ο πρωθυπουργός Κ. Σημίτης σχετικά με την πορεία των ερευνών για την απόδοση ποινικών ευθυνών στους υπεύθυνους της απίστευτης ναυτικής τραγωδίας.
 Η χθεσινή έκτακτη συνάντηση του πρωθυπουργού με τον ανώτατο εισαγγελικό λειτουργό στο Μέγαρο Μαξίμου είχε ως αποκλειστικό αντικείμενο συζήτησης την εν εξελίξει δικαστική έρευνα για τα αίτια του τραγικού ναυαγίου και τον ποινικό κολασμό των υπαιτίων, παρά τις πληροφορίες που διοχετεύονταν στους δημοσιογράφους, ότι τους δυο άνδρες απασχόλησε το νομοσχέδιο για την ταχεία απονομή της Δικαιοσύνης.
 Η συνάντηση πραγματοποιήθηκε ύστερα από πρωτοβουλία του ίδιου του κ. Σημίτη και σηματοδοτεί την πρόθεση της κυβέρνησης να επεκταθεί η έρευνα σε βάθος και προς πάσα κατεύθυνση. Ο πρωθυπουργός επανέλαβε στον κ. Δημόπουλο, ο οποίος εποπτεύει τις έρευνες υνών που διενεργούν οι δικαστικές αρχές της Σύρου, την επιθυμία του να χυθεί άπλετο φως και να αναζητηθούν οι υπεύθυνοι όσο ψηλά κι αν βρίσκονται. Στον εισαγγελέα του Αρείου Πάγου επισημάνθηκε ακόμη ότι είναι ανάγκη να διαλευκανθεί η υπόθεση το ταχύτερο δυνατό.
 Με δεδομένες τις ευθύνες των επικεφαλής του πληρώματος, η έρευνα στρέφεται τώρα στο κεφάλαιο των τυχόν ευθυνών της πλοιοκτήτριας εταιρείας. Χθες, ύστερα από αίτημα του εισαγγελέα της Σύρου προς την Εισαγγελία Πρωτοδικών Πειραιά, κατασχέθηκαν από την επιθεώρηση εμπορικών πλοίων όλα τα έγγραφα, εκθέσεις ελέγχου, επιθεωρήσεις του νηογνώμονα κ.λπ. που αφορούν το «Εξπρές Σάμινα» προκειμένου να διαπιστωθεί η αξιοπλοΐα του. Ηδη, το υπουργείο Εμπορικής Ναυτιλίας καταλογίζει στην εταιρεία τις πρώτες ευθύνες για υπεράριθμους επιβάτες στο μοιραίο πλοίο. Σε σχετική ανακοίνωση αναφέρεται ότι έχει δρομολογηθεί η διενέργεια προανάκρισης για την επιβολή κυρώσεων στους υπαιτίους.
