«Ο, τι με εξοργίζει σήμερα, είναι ότι κανείς πλέον δεν εξοργίζεται! Οι άνθρωποι είναι έτοιμοι να καταπιούν τα πάντα. Αποδεχόμαστε τις διαφορετικές μορφές της διαφθοράς κι αυτό είναι αναμφισβήτητα εξαιρετικά επικίνδυνο».
 Η Ντόρις Λέσινγκ, ακόμα επαναστάτρια, κατά μία έννοια, ή «αδάμαστη» όπως τη χαρακτηρίζει το «Νουβέλ Ομπζερβατέρ» διοχετεύει πλέον αλλού την ενεργητικότητά της. Πρώην κομμουνίστρια, λέει πως «σήμερα δεν είναι κανείς κομμουνιστής, αν και όλοι υπήρξαν σε κάποια στιγμή της ζωής τους» και πώς «αυτά που τώρα με ενδιαφέρουν περισσότερο είναι τα μικροπράγματα».
 Εξακολουθεί φυσικά να την ενδιαφέρει και η συγγραφή. Το πιο πρόσφατο βιβλίο της, ένα αλληγορικό παραμύθι για ενηλίκους, έχει ήρωα τον Μπεν, έναν πρωτόγονο, μυώδη, μαλλιαρό «Κάντιντ» ή, όπως η ίδια η Λέσινγκ λέει, έναν «άνθρωπο του Νεάντερνταλ ή έναν Γέτι» που ζει στη ζούγκλα των πόλεων: ο Μπεν Λόβατ γρυλίζει όταν κάνει έρωτα, τρέφεται με ό,τι τρώνε και τα περιστέρια και λατρεύει τις μοτοσικλέτες, τις γάτες και τις γυναίκες -με αυτή ακριβώς τη σειρά.
 Το ταξίδι της μυθιστορηματικής του ζωής περνά κι από τη Γαλλία όπου φτάνει κάποια στιγμή ο Μπεν, μεταφέροντας χωρίς να το γνωρίζει ναρκωτικά, και καταλήγει στο Ρίο. Οι διώκτες του είναι πολλοί: ο Μπεν ερεθίζει την απληστία όσων των περιτριγυρίζουν και πρώτα πρώτα των επιστημόνων που θέλουν να τον χρησιμοποιήσουν ως πειραματόζωο. Ο «Κόσμος του Μπεν», όπως τιτλοφορείται και το βιβλίο, είναι υπέροχος και απλός. Είναι λοιπόν δύσκολο αυτός ο κόσμος να επιβιώσει μέσα στη σύγχρονη ζούγκλα... 
 Εξίσου απλή είναι και η μυθιστορηματική δομή του βιβλίου. «Το βιβλίο μου δανείζεται τη δομή της προφορικής παράδοσης. Αγαπώ πολύ τις ιστορίες. Και είναι σημαντικότατο να διαβάζει κανείς ιστορίες στα παιδιά, διότι δεν τις ξεχνούν ποτέ».
 Η Ντόρις Λέσινγκ θυμάται και τη δική της μητέρα να τις αφηγείται τις ιστορίες που επινοούσε. Ηταν πολλά χρόνια πριν και μερικά χιλιάδες χιλιόμετρα από το σπίτι με το μικρό κήπο στο βορειοδυτικό Λονδίνο όπου ζει σήμερα. Ο πρώτος «σταθμός» των αφηγήσεων της μαμάς της αλλά και πρώτος «σταθμός» της δικής της προσωπικής ιστορίας ήταν η Περσία, όπου γεννήθηκε. Οι αμέσως επόμενες διαδρομές της ζωής της ήταν η προεπαναστατική Ρωσία, την οποία διέσχισε η οικογένειά της με τρένο, η Αγγλία στην οποία έμειναν μόλις 6 μήνες και βέβαια η Νότια Αφρική. Μία από τις πρώτες εικόνες που έχει η Λέσινγκ από την Αφρική είναι αυτή της ιδίας και του αδελφού της να τρέχουν ξυπόλητοι σε τεράστιες εκτάσεις, χωρίς ποτέ να φοβηθούν τα ζώα. «Είχα τη μεγάλη τύχη να δω ελεύθερα τα ζώα που σήμερα μπορούμε να τα δούμε μόνο σε ζωολογικούς κήπους. Στους λόφους γύρω από το σπίτι μου ζούσαν λεοπαρδάλεις και όλων των ειδών τα πουλιά. Τώρα πια η ζούγκλα είναι άδεια. Είναι για να κλαίει κανείς».
 Στην Αφρική, η Ντόρις Λέσινγκ συνάντησε την έννοια της ελευθερίας αλλά κι αυτή της φτώχειας και της καταπίεσης. Οι γονείς της της εξηγούσαν τα πάντα. Τη φτώχεια γνώρισε άλλωστε και η οικογένειά της. «Ηταν το βασικό τους πρόβλημα. Ο πατέρας μου ήταν συνέχεια άρρωστος. Είχε ακρωτηριαστεί στον Α' Παγκόσμιο Πόλεμο κι είχε ένα ξύλινο πόδι. Οσο για τη μητέρα μου, μισούσε τη ζωή που κάναμε. Ηταν μια καλή Αγγλίδα μικροαστή, που θα έπρεπε να ζει στο Λονδίνο παντρεμένη με ένα γιατρό. Αντί γι' αυτό ήταν παγιδευμένη σ' αυτή τη ζούγκλα, δίπλα σ' ένα σύζυγο που ψυχορραγούσε».
 «Δεν θα παγιδευτώ ποτέ όπως εκείνοι», είπε κάποτε η Λέσινγκ φεύγοντας μακριά και «γυρνώντας την πλάτη σε ό,τι δεν μου άρεσε». Γύρισε τον κόσμο, ασπάστηκε τον κομμουνισμό, έγινε συγγραφέας, παντρεύτηκε δύο φορές, την πρώτη με έναν κυνηγημένο Γερμανοεβραίο, πήρε δύο διαζύγια, συνέχισε να παρατηρεί και να γράφει, να γράφει και να ταξιδεύει σε όλο τον κόσμο και να απαντά προσωπικά ένα ένα στα γράμματα που της έστελναν από όλο τον κόσμο.
 «Γνώρισα», λέει, «την αγγλική αυτοκρατορία, όλες τις ευρωπαϊκές αυτοκρατορίες, τη Σοβιετική Ενωση, τον Μουσολίνι και τον Χίτλερ. Ολα αυτά δεν υπάρχουν πια, αν και στην εποχή τους έμοιαζαν αιώνια. Γι' αυτό θεωρώ πως τα περισσότερα πράγματα δεν είναι οριστικά...».
