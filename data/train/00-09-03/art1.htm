<html>



<!--



Web Author:  Αριστείδης Παλιούρας 

email: aris@enet.gr



-->



<head>

<title>E Online - ΤΕΧΝΕΣ</title>

</head>



<BODY BGCOLOR="#FFFFFF">



<!-- EXTERNAL TABLE -->



<TABLE BORDER=0 CELLSPACING=0 CELLPADDING=0>



<TR>



<!-- LEFT COLUMN -->



<TD BGCOLOR="#FFCC00" VALIGN=TOP WIDTH=105>



<P ALIGN="CENTER"><IMG SRC="../../standard/gia.gif" ALT="ΕΛΕΥΘΕΡΟΤΥΠΙΑ - Για να μη μένετε θεατές στα γεγονότα" WIDTH=100 HEIGHT=92><BR><FONT SIZE=2><B>







Κυριακή 03 Σεπτεμβρίου 2000 









</B></FONT>

		<BR>
		<BR>

		<A HREF="../../keimena/kairos/kairos.htm"> <IMG SRC="../../standard/kairos.gif" ALT="ΚΑΙΡΟΣ" WIDTH="89" HEIGHT="55" BORDER="0"></A>

		<BR>

		<BR>

		<b> <font size=2> ΣΤΗΛΕΣ  </font> </b> <BR> <BR>

		<A HREF="./apopsis.htm"><IMG SRC="../../standard/lbar/apopsis.gif" ALT="ΑΠΟΨΕΙΣ" BORDER=0 width=103 height=17></A><br>

		<A HREF="./media.htm"><IMG SRC="../../standard/lbar/media.gif" ALT="ΜΕΣΑ & MEDIA" BORDER=0 width=103 height=17></A><br>


		<BR><b><font size=2> ΟΔΗΓΟΙ </font> </b> 

		<BR>

		<BR>

		<A HREF="http://193.92.17.20/tv/tvfrm.htm"><IMG SRC="../../standard/lbar/tv.gif" ALT="ΤΗΛΕΟΡΑΣΗ" BORDER=0 width=103 height=17></A><BR>

		<A HREF="../../keimena/cinema/cinema.htm"><IMG SRC="../../standard/lbar/cinema.gif" ALT="ΚΙΝΗΜΑΤΟΓΡΑΦΟΙ" BORDER=0 width=103 height=17></A><BR>

		<A HREF="../../keimena/cinema/theatres.htm"> <IMG SRC="../../standard/lbar/theatres.gif" ALT="ΘΕΑΤΡΑ" BORDER=0 width=103 height=17></A><BR>

		<A HREF="http://www.enet.gr/finance/firstfin.htm"><IMG SRC="../../standard/lbar/xrima.gif" ALT="ΧΡΗΜΑΤΙΣΤΗΡΙΟ" BORDER=0 width=103 height=17></A><BR>

		<A HREF="../../stiles/mediaw.htm"><IMG SRC="../../standard/lbar/mediaw.gif" ALT="ΤΟΥ ΚΟΣΜΟΥ ΤΑ MEDIA" BORDER=0 width=103 height=17></A></P><BR>
		
		<BR><BR>
		</td>

		

</P>



</td><td valign="top" width="24"></td><!--msnavigation--><td valign="top"><div align="left"><table border="0" width="454"><MAP NAME="FrontPageMap"><AREA SHAPE="CIRCLE" COORDS="367, 41, 11" HREF="../../art.htm"><AREA SHAPE="CIRCLE" COORDS="393, 41, 11" HREF="http://www.enet.gr/"><AREA SHAPE="CIRCLE" COORDS="422, 41, 11" HREF="../../fpage.htm"></MAP>  <tr>    <td width="455"><IMG SRC="../../standard/abar-s.jpg" ALT="ΕΛΕΥΘΕΡΟΤΥΠΙΑ - ΤΕΧΝΕΣ" WIDTH=451 HEIGHT=71 USEMAP="#FrontPageMap" BORDER=0></td>  </tr>  <tr>    <td height="30" width="455"></td>  </tr>  <tr>    <td width="455">



Της ΝΑΤΑΛΙ ΧΑΤΖΗΑΝΤΩΝΙΟΥ<p>
«Mια πορτοκαλάδα πρέπει να την πιεις... Μα, τίποτα;» Ο Θανάσης Βέγγος μεταφέρει και στην πραγματική του ζωή ένα παλιοκαιρίσιο άρωμα γειτονιάς και ανθρωπιάς -σαν γιασεμί σε μονοκατοικία που επιβιώνει ανάμεσα σε πολυκατοικίες.<p>
Βέβαια, δεν δίνει ποτέ συνεντεύξεις και δεν κάνει ποτέ επισήμως δηλώσεις στους δημοσιογράφους. Αυτό είναι γνωστό και σεβαστό. Και όμως, ο Θανάσης Βέγγος μπορεί να δημιουργεί είδηση και μάλιστα αυτού του είδους που τείνει να εκλείψει: χαρμόσυνη, αισιόδοξη, γεμάτη ανθρωπιά και ευαισθησία. Και γι' αυτό του αρκεί μία πορτοκαλάδα.<p>
Την πορτοκαλάδα επιμένει να την κεράσει στον φωτορεπόρτερ Πάνο Πετρόπουλο. Δεν του πάει η καρδιά να βλέπει τον άνθρωπο ντάλα μεσημέρι στην Πλάκα, με καύσωνα βαρβάτο, να μην έχει κάτι να πιει. Λίγο αργότερα, η δημοσιογράφος που έχει πάει να παρακολουθήσει τα γυρίσματα της τηλεοπτικής σειράς, η οποία έχει τον προσωρινό τίτλο «Η Αθηνά και ο ναύτης» θα τύχει της ίδιας υποδοχής.<p>
Το μεσημεριανό διάλειμμα θα βρει τους άλλους συντελεστές καθισμένους να τρώνε μεσημεριανό και τον Βέγγο όρθιο μπροστά στο απέριττο γεύμα του (μια κρέμα κι ένα ρυζόγαλο, αφού ο γιατρός του συνέστησε λιττότητα) να κάνει διαπραγματεύσεις: «Ελάτε- ελάτε. Εσείς να φάτε την κρέμα κι εγώ το ρυζόγαλο ή εσείς το ρυζόγαλο κι εγώ την κρέμα».<p>
Ο έχων δύο χιτώνας είναι πρόθυμος να μοιραστεί τον ένα, επειδή έτσι συνηθίζει και έτσι είναι ο χαρακτήρας του. Πώς να μην είναι γεμάτοι καλά λόγια οι συνεργάτες του;<p>
Σ' αυτή την περίπτωση αυτό το άρωμα ανθρωπιάς είναι και το ζητούμενο: η νέα σειρά, μία κοινωνική κομεντί που θα αρχίσει από τον Οκτώβριο να μεταδίδει το Mega σε παραγωγή του στούντιο ΑΤΑ και της Φρόσως Ράλλη, σενάριο της Κάκιας Ιγερινού και σκηνοθεσία της Ρέινας Εσκενάζι, επιχειρεί να φέρει κάτι από την ατμόσφαιρα οικειότητας που δημιουργούν ακόμα οι παλιές ελληνικές κωμωδίες.<p>
Η σεναριογράφος, η σκηνοθέτρια αλλά και η Δέσποινα Μπεμπεδέλη, που μαζί με την Ελένη Χατζηαργύρη, το Θανάση Βέγγο και το Σπύρο Παπαδόπουλο κρατάει έναν από τους πρωταγωνιστικούς ρόλους, έχουν άλλωστε συνυπογράψει ένα ανάλογο σίριαλ, τον αξιοπρεπέστατο πέρυσι «Βίο ανθόσπαρτο».<p>
Αυτό, το επιτυχές προηγούμενο, ήταν που έπεισε το Θανάση Βέγγο να επιστρέψει στην τηλεόραση ύστερα από 10 ολόκληρα χρόνια. Και μάλιστα να επιστρέψει επιλέγοντας αυτή τη φορά τηλεόραση έναντι του θεάτρου και του ρόλου του Σγαναρέλου- στον κατά Μιλιβόγεβιτς και Εθνικό Θέατρο «Δον Ζουάν» του Μολιέρου: ο χρόνος και οι αντοχές του δεν θα του επέτρεπαν και τα δύο.<p>
Το επιτυχές προγούμενο έκανε δύο κυρίες του θεάτρου, τις εξίσου επιλεκτικές Δέσποινα Μπεμπεδέλη και Ελένη Χατζηαργύργη να πουν το «ναι» στην παραγωγή: «Τους άρεσε η ιστορία, τους άρεσε η ιδέα και αισθάνθηκαν ότι είχαν να κάνουν με ανθρώπους καλών προθέσεων», επιβεβαιώνει και η Κάκια Ιγερινού, εξηγώντας πώς πείστηκαν τρεις (συμπεριλαμβανομένου και του Βέγγου) ηθοποιοί τηλεοπτικά ακριβοθώρητοι να συμμετάσχουν.<p>
Το σενάριό της είναι μία απλή γλυκιά ανθρώπινη ιστορία που διαδραματίζεται σήμερα στην Κέρκυρα. Ο συνταξιούχος ναυτικός Λύσσανδρος (Βέγγος) φτάνει στο νησί για να εγκατασταθεί πλέον μονίμως εκεί. Το σπίτι του γειτονεύει με αυτό της συντηρητικής Αθηνάς (Μπεμπεδέλη) που συγκατοικεί με την αδελφή της (Χατζηαργύρη), μία πρώην λυρική ερμηνεύτρια. Ανάμεσα στο Λύσσανδρο και την Αθηνά θα καλλιεργηθεί μία τρυφερή σχέση, ώσπου φτάνει απρόσμενα από το Παρίσι ένα ερωτευμένο ζεύγος: η κόρη της (Γωγώ Μπράμου) και ο πιλότος γιος του (Σπύρος Παπαδόπουλος).<p>
Κοντά σε αυτούς τους βασικούς χαρακτήρες η σειρά παρουσιάζει ένα ολόκληρο πλέγμα καθημερινών ωραίων ανθρώπων με την ιδιοσυγκρασία των Κερκυραίων (ο ψαράς, ο παπάς, ο φούρναρης, ο μανάβης, οι γυναίκες τους, ο χεβιμεταλάς γιός του κουρέα και η υπερμοντέρνα κόρη του καφετζή), αλλά όχι απαραιτήτως και με τη ντοπιολαλιά τους.<p>
Ενα από τα κύρια μελήματα της σεναριογράφου ήταν τα γυρίσματα των επεισοδίων (13 εκ των οποίων έχουν ήδη γίνει στο Παρίσι ή την Κέρκυρα) να είναι εξωτερικού χώρου σε μία «προσπάθεια να βγούμε λίγο έξω από το σπίτι. Βάζουμε έτσι τους ήρωες να συναντώνται στην αγορά. Μια αγορά λιγάκι σαν την εκκλησία του δήμου».<p>
Μία απλή ιστορία δεν είναι καθόλου απλή υπόθεση σε ό,τι αφορά τα γυρίσματα που θα διαρκέσουν τουλάχιστον έως το Μάιο. Φυσικά και υπήρξαν προβλήματα: δεν ήταν δυνατόν όλες οι σκηνές της Κέρκυρας να γυρίζονται στην Κέρκυρα - διότι αυτό θα προϋπέθετε μόνιμη εγκατάσταση εκεί ανθρώπων που έχουν και άλλες υποχρεώσεις. Η λύση αναζητήθηκε ως εκ τούτου στην πολύβουη Πλάκα, κάποια σημεία της οποίας όφειλαν να μεταμορφωθούν αλλά ούτε αυτό ήταν πανάκεια, αφού για τα εσωτερικά γυρίσματα, οι συντελεστές προσέκρουσαν στην άρνηση διαφόρων ιδιοκτητών. Αναζήτησαν, λοιπόν, παλιά σπίτια στα Κιούρκα.<p>
Η Πλάκα πάντως παρέμεινε ως λύση για κάποιες σκηνές της αγοράς. Οπως αυτήν που παρακολουθήσαμε εκείνο το μεσημέρι.<p>
Η επέμβαση των συντελεστών έφερε ένα ιδιαίτερα ατμοσφαιρικό αποτέλεσμα: Στο δρομάκι της Κλάδου, φύτρωσε ξαφνικά ένα μανάβικο και ένα τέλειο παλιό κουρείο στο μισοερειπωμένο από τους περσινούς σεισμούς διπλανό σπιτάκι. Απλώθηκαν μπουγάδες, επιστρατεύτηκε ένα τρίτροχο για να γίνει το όχημα του ψαρά της σειράς, οι περικοκλάδες τοποθετήθηκαν κατάλληλα ώστε να ρίχνουν σκιά στα τραπεζάκια του καφενείου όπου γυρίζεται η συγκεκριμένη σκηνή, μερικά παιδιά του συνεργείου ανέλαβαν να ποτίζουν από καιρού εις καιρόν τα λαχανικά που «κιτρίνιζαν» από τη ζέστη και άλλα να προειδοποιούν τους περίεργους ή τους ανύποπτους να μη θορυβούν και να μη διασχίζουν αμέριμνοι το σκηνικό.<p>
Η γειτονιά όμως γειτονιά είναι, έχει τις παρεμβάσεις της: όπως αυτήν μιας γυναίκας που ψάχνει το γιο της διακόπτοντας το γύρισμα. Ο μικρός που έχει χωθεί στο καφενεδάκι και παρακολουθεί, σπεύδει να ανταποκριθεί στο κάλεσμα της μάνας του, εισπράττοντας και μια γλυκιά κουβέντα από το Βέγγο.<p>
Ευδιάθετοι είναι και οι υπόλοιποι συντελεστές κι ας καίει ο τόπος κι ας πρέπει να γυρίσουν και να ξαναγυρίσουν τη σκηνή, να την προβάρουν και να την ξαναπροβάρουν.<p>
Λίγα δευτερόλεπτα ενός «πορτρέτου» του Βέγγου που έρχεται από το βάθος με μια αγκαλιά ήλιους και άλλα λίγα μίας σκηνής στο καφενείο όπου η κερκυραϊκή παρέα πίνει καφέ και τραγουδάει («Δώσε μου δυόσμο να μυρίσω...») χρειάζεται πάνω από μία ώρα. Στα διαλείμματα η Ρέινα Εσκενάζι πίνει νερό και οι ηθοποιοί ανταλλάσσουν απόψεις. «Οταν τραγουδάμε, πιάσε εσύ το ρυθμό. Και μην το λες κοροϊδευτικά. Εκεί οι άνθρωποι το ζουν, είναι μερακλήδες...».<p>
«Ο.Κ. Don't worry».<p>
«Παιδιά, η πλήρης αταξία», διαπιστώνει ο Θανάσης Βέγγος μετά από σκηνή με λαθάκια.<p>
Ο Χρήστος Μπίρος πρέπει να βγει και να ξαναβγεί από την πόρτα του «φούρνου» του δεκάδες φορές, προτού να γυριστεί σωστά η σκηνή χωρίς σαρδάμ, χωρίς να ξεχάσει κανείς την ατάκα του, χωρίς τις παρεμβολές κάθε είδους θορυβώδους μηχανοκίνητου που διασχίζει με θράσος τα στενά της Πλάκας.<p>
Υστερα, όταν η σκηνή θα έχει γυριστεί άψογα, συνεργείο και συντελεστές κάθονται να φάνε. Τώρα είναι ώρα για κρέμα και ρυζόγαλο...

</td>  </tr></table></div><p>  <!--msnavigation--></td></tr><!--msnavigation--></table>



<br>



<center>



<table width = 640> 



<CENTER>



<b> Επικοινωνήστε με την </b>

<A HREF="mailto:elef@enet.gr">"E on-line"</A> 



<p>

<b> Copyright © 1999 Χ. Κ. Τεγόπουλος Εκδόσεις Α.Ε.</b>



<br> <br>



<font size = 2>





<b> ΑΠΑΓΟΡΕΥΕΤΑΙ </b> η αναδημοσίευση, η αναπαραγωγή, ολική, μερική ή περιληπτική, ή κατά παράφραση, ή διασκευή απόδοση του περιεχομένου της ηλεκτρονικής εφημερίδας με οποιονδήποτε τρόπο, μηχανικό, ηλεκτρονικό, φωτοτυπικό, ηχογράφησης ή αλλο, χωρίς προηγούμενη γραπτή άδεια του εκδότη. Νόμος 2121/1993 και κανόνες Διεθνούς Δικαίου πού ισχύουν στην Ελλάδα.



</font>



</CENTER>



</table>



</center>



</body></html>



