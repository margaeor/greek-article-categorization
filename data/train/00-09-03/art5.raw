Για μια χορευτική συνάντηση θα ανοίξει φέτος το φθινόπωρο τις πόρτες του το θέατρο της Επιδαύρου.
Σε μια από τις σπάνιες φορές που θα δούμε στη σκηνή του να διαδραματίζεται κάτι άλλο εκτός από αρχαίο δράμα, θα υποδεχτεί το Σάββατο μερικές από τις σημαντικότερες φυσιογνωμίες του σύγχρονου χορού: την ιταλίδα μπαλαρίνα Κάρλα Φράτσι, την ελληνικής καταγωγής κορυφαία του Νιου Γιορκ Σίτι Μπαλέ Ελεν Αλεξοπούλος, τους Βλαντιμίρ Μαλαχόφ, Παλόμα Χερέρα, Τζουζέπε Πικόνε (Αμέρικαν Μπάλε Θίατερ), Ορελί Ντιπόν και Βαλερί Λε Ρις (Μπαλέτο Οπερα Παρισιού), Λίαν Μπένζαμιν και Νάιτζελ Μπάρλεϊ (Ρόγιαλ Μπαλέ- Κόβεν Γκάρντεν).
Καθένας από αυτούς θα παρουσιάσουν δημιουργίες των Ζορζ Μπαλανσίν, Κένεθ Μακ Μίλαν, Μισέλ Φοκίν κ.ά. Συνολικά θα παρουσιαστούν έντεκα μικρές αυτόνομες χορογραφίες με πιο ενδιαφέρουσα την «Προειδοποίηση της μοίρας» από τους Χορούς της Ισιδώρας που θα ερμηνεύσει η Φράτσι. 
Με μια παραγγελία σε έναν έλληνα συνθέτη και έναν ιταλό χορογράφο θα εκπροσωπηθεί η ελληνική πλευρά: η «Εμμέλεια» του Περικλή Κούκου, σε χορογραφίες του Λούκα Βετζέτι, δεν είναι άλλη από την Ηλέκτρα, που στη σκηνή του αρχαίου θεάτρου θα ενσαρκώνουν δύο γυναικείες παρουσίες συγχρόνως: η χορεύτρια Γιούλια Μαχάλινα και η σοπράνο Σόνια Θεοδωρίδου.
«Σκέφτηκα να χρησιμοποιήσω το μύθο της Ηλέκτρας με τέτοιο τρόπο που να συνδέεται η σύγχρονη δημουργία με το αρχαίο δράμα. Εξ ου και η μουσική του έργου συνδυάζει πολύπλοκους ρυθμούς και λυρικές μελωδίες και επεξεργάζεται ένα μουσικό υλικό γραμμένο κι εμπνευσμένο από την αρχαία τραγωδία. Η πρώτη επαφή μας με τον Λούκα ήταν στο σπίτι μου στην Αθήνα όπου του έπαιξα κάποια πρωτόλεια στο πιάνο. Ενθουσιάστηκε κι έτσι προχώρησα στην ανάπτυξη των θεμάτων», μας λέει ο Περικλής Κούκος.
Δεν είναι η πρώτη φορά που Ελληνας και Ιταλός καταπιάνονται με ήρωες αρχαίων τραγωδιών. «Εχω χορογραφήσει πάμπολλες φορές πάνω στα θέματα των αρχαίων τραγωδιών», λέει ο Βετζέτι. «Τις βρίσκω ιδανικές για τη δουλειά ενός χορογράφου, γι' αυτό πιστεύω ότι δεν υπάρχει συνάδελφός μου που να μη νιώσει κάποια στιγμή στην καριέρα του την ανάγκη να επιστρέψει σε αυτές».
Διαφορετικές, ωστόσο, είναι οι δυσκολίες που καθένας τους εντοπίζει στο επιχείρημα αυτό. Ο Κούκος προβληματίστηκε στο «πώς θα μπορούσα μέσα σε 15 λεπτά να συμπυκνώσω ένα υλικό που να συνοψίζει το μύθο της Ηλέκτρας και να είναι αυτοτελές. 
Γι' αυτό έχει τη φόρμα μιας σονάτας. Οταν συνθέτεις μία όπερα ή ένα μπαλέτο πρέπει να προσέξεις ώστε το μουσικό μέρος να είναι αυτοτελές. Επειτα πρέπει η μουσική σου να λειτουργήσει παρέα με την άλλη τέχνη. Αυτό σημαίνει ότι ο συνθέτης πρέπει στοιχειωδώς να σκέφτεται και ως χορογράφος».
Ο επιβλητικός χώρος της Επιδαύρου γεμίζει άγχος τον ιταλό χορογράφο. «Είναι ένα θέατρο που κουβαλά τεράστιο μύθο και ιστορία. Ηθελα, λοιπόν, να τον πλησιάσω με σεβασμό. Κυρίως, όμως, ήθελα να τον καταλάβω γιατί ανέκαθεν θεωρούσα ότι το θέατρο αυτό κρύβει ένα μεγάλο μυστικό. Με παρηγορεί τουλάχιστον ότι ακόμα και ο Αισχύλος, ο Ευριπίδης και ο Σοφοκλής ίσως να είχαν κι αυτοί άγχος...», μας είπε γελώντας.
