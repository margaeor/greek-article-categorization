ΒΕΛΙΓΡΑΔΙ Υποψήφια στις βουλευτικές εκλογές της χώρας της θα είναι η σύζυγος του προέδρου της Γιουγκοσλαβίας, Μίρα Μάρκοβιτς, ενώ το κυβερνών Σοσιαλιστικό Κόμμα του άνδρα της ανακοίνωσε πως θα σεβαστεί τα αποτελέσματα των τριπλών εκλογών. Οπως μετέδωσε το επίσημο πρακτορείο της Γιουγκοσλαβίας «Τανγιούγκ», η ηλικίας 58 ετών Μίρα Μάρκοβιτς είναι πρώτη στη λίστα των υποψηφίων για τη Βουλή, στο Ποζάρεβατς, που είναι η ιδιαίτερη πατρίδα της. Ο Σλόμπονταν Μιλόσεβιτς είναι υποψήφιος για το προεδρικό αξίωμα πάλι. Είναι η πρώτη φορά που η Μάρκοβιτς κατεβαίνει σε εκλογές. Ώς τώρα ήταν αρχηγός του Κόμματος της Γιουγκοσλαβικής Αριστεράς, του νεοκομμουνιστικού κόμματος που συμμετέχει με το Σοσιαλιστικό του Μιλόσεβιτς στην κυβέρνηση και με το οποίο συνήθως είχαν κοινές λίστες στις εκλογές. Η Μάρκοβιτς ήταν ωστόσο από παλιά γνωστή για τις πολιτικές δραστηριότητές της και τα κείμενά της που δημοσιεύει τακτικά στη διμηνιαία εφημερίδα «Ντούγκα». Διευθύνει τη Γιουγκοσλαβική Αριστερά από την ίδρυσή της, το 1995.  Δημοσιογραφικοί κύκλοι ανέφεραν χθες ότι η Μίρα μπαίνει έτσι στο δρόμο της διαδοχής του Σλόμπονταν Μιλόσεβιτς, η θητεία του οποίου δεν μπορεί να ανανεωθεί παρά μόνο για μία φορά, αναλόγως και με την ερμηνεία που θα δώσει στις μεταρρυθμίσεις του Συντάγματος που προώθησε πρόσφατα, για την εκλογή προέδρου με άμεση ψηφοφορία. Ανέφεραν επίσης ότι η αγάπη της στον κομμουνισμό είναι κληρονομιά από τη μητέρα της, Βέρα Μίλετιτς, παλιά αγωνίστρια του Κομμουνιστικού Κόμματος στο Βελιγράδι, γνωστή με το ψευδώνυμο Μίρα κατά τους αγώνες εναντίον των Γερμανών. Ο θάνατος της Βέρας, το αντάρτικο όνομα της οποίας πήρε η κόρη της, δεν διευκρινίστηκε ποτέ. «Θα σεβαστούμε  τα αποτελέσματα» Χθες ο Νικόλα Σάινοβιτς, ανώτατο στέλεχος του Σοσιαλιστικού Κόμματος, δήλωσε ότι η κυβέρνηση θα σεβαστεί τα αποτελέσματα των τριπλών εκλογών. Στο παρελθόν ο Μιλόσεβιτς έχει επανειλημμένως αγνοήσει τα αποτελέσματα των εκλογών. Ο Σάινοβιτς έκανε τη δήλωση μετά την ανακοίνωση δημοσκοπήσεων, που έφεραν τον Μιλόσεβιτς να έρχεται πίσω από τον εκ των υποψηφίων της αντιπολίτευσης για την προεδρία, Βόισλαβ Κοστούνιτσα, ο οποίος δήλωσε ότι όλα στη ζωή τελειώνουν κι έτσι θα τελειώσει και η εξουσία του Μιλόσεβιτς.  Η υπουργός Εξωτερικών των ΗΠΑ, Μάντλεν Ολμπράιτ, κάλεσε τους Σέρβους να συμμετάσχουν στις εκλογές και να δείξουν την υποστήριξή τους στους υποψηφίους της αντιπολίτευσης. 
