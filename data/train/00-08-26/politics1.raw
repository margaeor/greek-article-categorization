 Εκπρόσωπος Τύπου του Κόμματος ο κ. Θεόδωρος Ρουσόπουλος.
 Μια τυπική πράξη δείχνει να είναι η αντικατάσταση του Aρη Σπηλιωτόπουλου από τον Θοδωρή Ρουσόπουλο στη θέση του εκπροσώπου Τύπου της Ν.Δ., αλλά οι τρεις αράδες της... 154 απόφασης του προέδρου του κόμματος δεν είναι ικανές να κρύψουν το μέγεθος της κρίσης στο κόμμα της αξιωματικής αντιπολίτευσης.
 Η απομάκρυνση του μέχρι χθες στενού συνεργάτη του είχε στόχο να αποδυναμώσει, εν όψει συνεδρίου, τους εσωκομματικούς αντιπάλους του και κυρίως την πλευρά Μητσοτάκη. Η στιγμή ήταν κατάλληλη (τέλη Αυγούστου) και η αφορμή λογικοφανής (μια επιπόλαιη, όπως είπαν μερικοί, δήλωση του Αρη Σπηλιωτόπουλου για την ανάγκη να εξαιρεθούν τα Θρησκευτικά από τις εισαγωγικές εξετάσεις στα ΑΕΙ, πλην των θεολογικών σχολών).
 Ωστόσο, αν και η διαρροή της είδησης, προχθές το βράδυ, μούδιασε όσους είχαν οικοδομήσει την εσωκομματική τους αντιπολίτευση στο «θέμα Αρη», από χθες αργά το μεσημέρι άρχισαν οι διαρροές με την αμφισβήτηση του νέου προσώπου που επέλεξε ο Κ. Καραμανλής.
 Σταθεροί υποστηρικτές του προέδρου παρέμειναν όσοι τον στήριζαν μέχρι τώρα, οι οποίοι πλέον δεν έκρυβαν την ικανοποίησή τους που ένας ασθενής κρίκος αντικαταστάθηκε με πρόσωπο στο οποίο ουδείς μπορούσε να καταλογίσει κάτι. Τόνιζαν μάλιστα ότι στην (αναμενόμενη) αντεπίθεσή της η αντίπαλη πτέρυγα θα εκτίθετο ανεπανόρθωτα ότι το πρόσωπο στο οποίο στοχεύει είναι ο ίδιος ο Κ. Καραμανλής.
 Στην κατηγορία αυτή περιλαμβάνονται οι λεγόμενοι βαρόνοι Ι. Βαρβιτσιώτης και Ι. Κεφαλογιάννης. Σ' αυτούς πρέπει να προστεθεί και ο Μιχάλης Λιάπης, που κατά την απομάκρυνσή του από τη θέση του υπευθύνου του τομέα Πολιτικού Σχεδιασμού, αμέσως μετά τις εκλογές Απριλίου, είχε απειλήσει με αποχώρηση από το κόμμα στην περίπτωση που μέχρι το τέλος Αυγούστου δεν απομακρυνθεί ο Αρης Σπηλιωτόπουλος.
 Από τους πρώτους που επικρότησαν την αντικατάσταση ήταν ο Μ. Εβερτ. Ηταν αυτός που στο τελευταίο έκτακτο συνέδριο του κόμματος, τον Ιούνιο, είχε στηρίξει τον Κ. Καραμανλή στην απόφασή του να μην ενδώσει στις πιέσεις των αντιπάλων του, λέγοντας «όσο βάλλεται ο συνεργάτης σου, καλά κάνεις και τον στηρίζεις».
 Τώρα που η μεγάλη κρίση πέρασε, λέει η πλευρά Εβερτ, ήταν προς το συμφέρον και του ίδιου του κ. Σπηλιωτόπουλου και του κόμματος να γίνει δεκτή η παραίτηση που είχε υποβάλει από τον Ιούνιο, αμέσως μετά το συνέδριο. Ετσι, όσοι επιθυμήσουν να συνεχίσουν τον πόλεμο θα αποκαλύψουν τις πραγματικές προθέσεις τους, που δεν είναι άλλες από την απομάκρυνση του Καραμανλή, ώστε να αναλάβουν αυτοί την ηγεσία.
 Οι εκτιμήσεις αυτές αναφέρονται σαφώς στην πλευρά Μητσοτάκη-Μπακογιάννη, η οποία πάντως, δεν εκφράστηκε χθες με καμία δήλωση. Πληροφορίες όμως θέλουν τη βουλευτή της Α' Αθηνών να είναι δυσαρεστημένη με την εξέλιξη αυτή, για δύο λόγους: 
 - Το πρόσωπο το οποίο επελέγη ως αντικαταστάτης μπορεί να είναι φίλος της οικογενείας Καραμανλή, δεν έχει όμως ανοίξει μέτωπα προς την αντίπαλη πλευρά.
 Το πεδίο, πάντως, στο οποίο θα αναπτυχθεί η νέα επίθεση έχει βρεθεί: Ο νέος εκπρόσωπος δεν προέρχεται από το στελεχικό δυναμικό του κόμματος και άρα δεν μπορεί να το εκφράζει πιστά.
 Στην κατεύθυνση αυτή ήταν και οι πρώτες βολές που εξαπέλυσε εναντίον της Ρηγίλλης ο διευθυντής του «Ελεύθερου Τύπου» Γ. Κύρτσος, σε συνέντευξή του στο ραδιοσταθμό «Φλας». Πρόσθεσε μάλιστα ότι με την ίδια λογική το ΠΑΣΟΚ θα μπορούσε να επιλέξει ως εκπρόσωπό του τον... Τέρενς Κουίκ.
 Στο μεταξύ, ο Αρης Σπηλιωτόπουλος αναμένεται να συνοδεύσει σήμερα τον πρόεδρο στις Πρέσπες και το Σεπτέμβριο στη Θεσσαλονίκη, στη Διεθνή Εκθεση. Αυτό αποφασίστηκε στη συνάντηση χθες το μεσημέρι Καραμανλή-Ρουσόπουλου-Σπηλιωτόπουλου. Θα παραμείνει δηλαδή για ένα μικρό χρονικό διάστημα δίπλα στο νέο εκπρόσωπο, προκειμένου να τον ενημερώσει και βοηθήσει στα πρώτα του βήματα.
