 Στο σενάριο της σύγκρουσης του «Κουρσκ» με άλλο υποβρύχιο επιμένει ο Ρώσος υπουργός Αμυνας, Ιγκόρ Σεργκέγεφ, χωρίς όμως να παρουσιάζει κάποια σχετικά στοιχεία, πέραν της επισήμανσης ότι τέτοιες συγκρούσεις έχουν γίνει στο παρελθόν.
 «Αυτή τη στιγμή εξετάζονται περισσότερες από δέκα διαφορετικές υποθέσεις, αλλά εγώ στρέφομαι προς την υπόθεση σύμφωνα με την οποία η τραγωδία προκλήθηκε έπειτα από σύγκρουση με ξένο υποβρύχιο», δήλωσε χθες. 
 «Κατά τη διάρκεια των 30 τελευταίων ετών, στις περιοχές των στρατιωτικών ασκήσεων του στόλου του Βορρά και του στόλου του Ειρηνικού έχουν καταγραφεί 11 συγκρούσεις ανάμεσα σε ρωσικά και ξένα υποβρύχια, οι 10 από τις οποίες με αμερικανικά υποβρύχια. Τα δεδομένα αυτά επιβεβαιώνουν την εκδοχή σύμφωνα με την οποία το «Κουρσκ» βυθίστηκε ύστερα από σύγκρουση με άλλο υποβρύχιο», πρόσθεσε.
 Είπε πάντως ότι, ανάμεσα στα εναλλακτικά σενάρια που εξετάζονται, οι εμπειρογνώμονες ασχολούνται και με το ενδεχόμενο σύγκρουσης του «Κουρσκ» με πλοίο επιφανείας και όλα τα ρωσικά πλοία που βρίσκονταν στην περιοχή την ώρα του δυστυχήματος επιθεωρούνται. «Δεν μπορούμε να απορρίψουμε καμία υπόθεση εκ των προτέρων», είπε ο Ρώσος υπουργός.
 Ο Ρώσος πρωθυπουργός, Μιχαήλ Κασιάνοφ, ανακοίνωσε χθες ότι τα επίπεδα της ραδιενέργειας στο σημείο όπου βυθίστηκε το «Κουρσκ» παραμένουν φυσιολογικά.
 Ο πρόεδρος της Ρωσίας, Βλαντίμιρ Πούτιν, υπέγραψε χθες διάταγμα με το οποίο αυξάνει τους μισθούς των στρατιωτικών και των υπηρετούντων στα σώματα ασφαλείας κατά 20%. Η αύξηση αυτή γίνεται εν μέσω έντονης δυσφορίας της ρωσικής κοινής γνώμης κατά των στρατιωτικών και του Πούτιν για τον τρόπο χειρισμού του δυστυχήματος του «Κουρσκ».
 Ο Πούτιν ανακοίνωσε ακόμα ότι θα πραγματοποιηθεί τελικά η προγραμματισμένη επίσκεψή του στην Ιαπωνία, από 3 ώς 5 Σεπτεμβρίου. Τις προηγούμενες μέρες είχαν κυκλοφορήσει φήμες ότι ο Πούτιν θα ανέβαλε το ταξίδι λόγω της τραγωδίας του «Κουρσκ».
 Σύμφωνα με το ιαπωνικό πρακτορείο ειδήσεων «Κιόντο», ο Ρώσος πρόεδρος τροποποίησε το πρόγραμμα της επίσκεψής του ώστε να μην περιλαμβάνονται σε αυτό αθλητικές και καλλιτεχνικές εκδηλώσεις, όπως αρχικά είχε προγραμματιστεί.
