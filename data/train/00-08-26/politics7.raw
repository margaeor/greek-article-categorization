 Την ελπίδα του ότι θα επιλυθεί το Παλαιστινιακό με τη συνδρομή του Γιασέρ Αραφάτ εξέφρασε στον ίδιο τον ηγέτη των Παλαιστινίων ο αρχιεπίσκοπος Χριστόδουλος, χθες το μεσημέρι, σε συνάντηση που είχαν.
 «Ας ελπίσουμε πως και με τη δική σας παγκόσμια ακτινοβολία, τη σύνεση και τη μετριοπάθειά σας, θα επιλυθεί ταχέως και το περίφημο Παλαιστινιακό πρόβλημα, που τις τελευταίες δεκαετίες ταλαιπωρεί Παλαιστινίους και Ισραηλινούς και όχι μόνο, και έτσι, η βαρυστένακτη αυτή περιοχή, η τόσο ιερή και για τις τρεις μονοθεϊστικές θρησκείες του κόσμου, από τόπος "αίματος" θα γίνει τόπος δίκαιης ειρήνης και προόδου και παράδειγμα ειρηνικής επίλυσης διαφορών και για άλλους λαούς», είπε ο αρχιεπίσκοπος στον Γιασέρ Αραφάτ. 
 Και στο δήμαρχο της Ιεριχούς, με τον οποίο ο κ. Χριστόδουλος συναντήθηκε πρωτύτερα, εξέφρασε την αισιοδοξία του για την επίλυση του Παλαιστινιακού, λόγω της συμμετοχής στις συζητήσεις του Παλαιστίνιου ηγέτη. «Αποτελεί εγγύηση η παρουσία του Γιασέρ Αραφάτ», είπε ο ίδιος. «Εχει δώσει δείγματα γραφής για το πώς χειρίζεται την κατάσταση. Θέλω να υπογραμμίσω ιδιαιτέρως πως ο Αραφάτ αγαπά τους Ελληνες ορθοδόξους και αγωνίζεται για την ειρηνική συμβίωση μεταξύ ορθοδόξων και μουσουλμάνων Παλαιστινίων». Σε άλλο σημείο της ομιλίας του ο αρχιεπίσκοπος είπε: «Μόνο με τη συναίνεση μπορεί να φτάσει κανείς σε μία αίσια έκβαση. Η επιτυχία έρχεται όταν οι αγωνιζόμενοι είναι ενωμένοι. Εκείνοι που κερδίζουν όταν ενώνονται χάνουν όταν διχάζονται. Πρέπει να υπάρξει αγάπη και ενότητα μεταξύ μουσουλμάνων και χριστιανών, διότι όλοι θα βοηθήσουν στην επίλυση του Παλαιστινιακού».
 Νωρίς το πρωί, ο αρχιεπίσκοπος και η συνοδεία του μετέβησαν στον τόπο της Βαπτίσεως του Κυρίου, στην όχθη του Ιορδάνη ποταμού, όπου τελέστηκε αγιασμός. Ακολούθως, συναντήθηκε με τον πατριάρχη των Αρμενίων Τουρκομ Μανόογκιαν.
