 Εκατέρωθεν κινήσεις που αποσκοπούν στη βελτίωση του κλίματος, ώστε να λυθεί η κρίση των ομήρων που κρατούνται στο νησί Χόλο της Ινδονησίας, φαίνεται να κάνουν οι εμπλεκόμενες πλευρές, με την επίσημη κυβέρνηση να διορίζει άλλον * μεσολαβητή και τους απαγωγείς να στέλνουν ενδείξεις ότι μπορεί να απελευθερώσουν μια άρρωστη Γερμανίδα όμηρο. Σήμερα, εξάλλου, αναμενόταν στη Μανίλα για συνομιλίες, με θέμα την τύχη των ομήρων, ο εκπρόσωπος της Ε.Ε. για θέματα εξωτερικής πολιτικής και πολιτικής ασφάλειας Χαβιέρ Σολάνα. 
 Ο πρόεδρος των Φιλιππίνων Γιοζέφ Εστράντα διόρισε χθες νέο διαπραγματευτή -στη 
θέση του Νουρ Μισουάρι που αμφισβητείτο από τους ισλαμιστές απαγωγείς της οργάνωσης Αμπού Σαγιάφ- το θρησκευτικό ηγέτη των μουσουλμάνων Γκαζάλι Ιμπραΐμ, 
που απολαμβάνει αποδοχής από τους ομόθρησκούς του. Ο διορισμός ανακοινώθηκε την επαύριο της συνάντησης του Εστράντα με αξιωματούχους κατά την οποία κατέστησε σαφές ότι επιθυμεί ειρηνική λύση της κρίσης. Επισήμως, ο Εστράντα δήλωσε στους δημοσιογράφους ότι πολιτική της χώρας του είναι να μην καταβάλει λύτρα σε απαγωγείς, αλλά ότι θα εξετάσει αναπτυξιακά προγράμματα για τη νότια περιοχή. Πληροφορίες όμως αναφέρουν ότι δεν θα πρέπει να αποκλειστεί το ενδεχόμενο καταβολής λύτρων.
 Ο Φιλιππινέζος πρόεδρος κάλεσε επίσης τους απαγωγείς να επιτρέψουν στην Ερυθρά 
Ημισέληνο να μεταφέρει είδη πρώτης ανάγκης στους ομήρους. Νωρίτερα, εκπρόσωπος 
της κυβέρνησης δήλωσε ότι υπάρχουν θετικές ενδείξεις από τους απαγωγείς σε ό,τι αφορά το αίτημα για απελευθέρωση της Γερμανίδας Ρενάτε Βαλέρτ, η οποία έχει καρδιολογικά προβλήματα. «Σύντομα θα υπάρξει κινητικότητα προς αυτή την κατεύθυνση», προέβλεψε ο εκπρόσωπος. 
 Σήμερα το πρωί τοπική ώρα, αναμενόταν στη Μανίλα για συνομιλίες με τον Εστράντα ο Χαβιέρ Σολάνα, ο οποίος χθες δήλωσε ότι «οι παρεξηγήσεις (με την κυβέρνηση των Φιλιππίνων) διαλύθηκαν» καθώς έγινε σαφές το περιεχόμενο της «ανθρωπιστικής» αποστολής του Σολάνα. 
 Η Μανίλα είχε ενδοιασμούς για τη μετάβαση του Ευρωπαίου αξιωματούχου, καθώς δεν επιθυμεί ανάμιξη τρίτων στην υπόθεση, την οποία θεωρεί εσωτερική.
