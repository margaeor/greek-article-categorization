 Πεδίο μάχης θύμιζε χθες το λιμάνι της Μυτιλήνης, αφού οπαδοί του Ολυμπιακού και του Αρη συγκρούονταν επί ώρες υπό τα βλέμματα μιας Aστυνομίας εμφανώς αδυνατούσας να επιβάλει την τάξη! 
 Τα επεισόδια ξεκίνησαν ενώ το «ΜΥΤΙΛΗΝΗ», της γραμμής Θεσσαλονίκη-Μυτιλήνη μέσω Λήμνου ήταν εν πλω. Πρωταγωνιστές, οπαδοί του Αρη από τη Θεσσαλονίκη και οπαδοί του Ολυμπιακού από τη Λήμνο. Σύμφωνα με μαρτυρίες επιβατών, εκτός των συγκρούσεων που έληξαν με την απομόνωση των θερμόαιμων οπαδών στα δύο άκρα του καραβιού, έγιναν υλικές ζημιές και λεηλατήθηκε -προφανώς από «φιλάθλους» και των δύο πλευρών, αν και συνελήφθησαν μόνο πέντε Αρειανοί- το μπαρ του πλοίου από το οποίο κλάπηκαν ποτά, φαγώσιμα και τσιγάρα! 
 Η ένταση κορυφώθηκε το μεσημέρι με την άφιξη του πλοίου στο λιμάνι, οπότε και οπαδοί του Ολυμπιακού προσπάθησαν να πλησιάσουν το πλοίο και να αποτρέψουν αποβίβαση των οπαδών του Αρη. Yστερα από επέμβαση ανδρών του Λιμενικού η σύγκρουση μεταφέρθηκε στο χώρο της προκυμαίας, όπου οι δύο πλευρές έσπαγαν τζάμια αυτοκινήτων, ενώ από φωτοβολίδα κάηκε ένα αυτοκίνητο, στο οποίο επέβαιναν παράγοντες του Αρη. Οι επιβαίνοντες στο αυτοκίνητο εκ των οποίων ο ένας σύμφωνα με πληροφορίες ήταν ο οικονομικός διευθυντής της «ΠΑΕ Αρης», βγαίνοντας από το αυτοκίνητο δέχτηκαν την επίθεση οπαδών του Ολυμπιακού. Τραυματισμένοι μεταφέρθηκαν με ασθενοφόρο στο νοσοκομείο. 
 Τελικά και ύστερα από όλα τα παραπάνω, αστυνομικοί και άνδρες του Λιμενικού Σώματος απομάκρυναν από το λιμάνι τους οπαδούς του Ολυμπιακού, οι δε οπαδοί του Αρη μεταφέρθηκαν εν πλω στον πλησιέστερο του γηπέδου χώρο απ' όπου και μπήκαν στο γήπεδο από την πίσω πόρτα. Από την μπροστινή πόρτα κύρια πόρτα μπήκαν στο γήπεδο οι οπαδοί του Ολυμπιακού.
