«Κίνηση προς τα εμπρός αλλά όχι πυροτέχνημα» θέλει να κάνει, ο πρωθυπουργός Κώστας Σημίτης, όσον αφορά τις αλλαγές στο ΠΑΣΟΚ, και για το λόγο αυτό η * περίοδος προβληματισμού και αναζήτησης για το νέο ΠΑΣΟΚ μπορεί να ξεκινήσει ουσιαστικά στη μεθαυριανή σύνοδο της Κεντρικής Επιτροπής, θα είναι όμως μακρά και διαρκής.
 Τα ακριβή σχέδια του πρωθυπουργού δεν τα γνωρίζει κανείς και ο ίδιος δεν πρόκειται να τα ανακοινώσει πριν να ολοκληρώσει έναν κύκλο συζητήσεων με όλα τα κορυφαία στελέχη του κόμματος και ακούσει τις απόψεις τους, καθώς θέλει το αποτέλεσμα να είναι κοινά αποδεκτό και να μην προκαλέσει άγονες αντιπαραθέσεις. Ισως και ο ίδιος να μην έχει καταλήξει ακόμη στον τρόπο με τον 
οποίο θα επιτευχθεί η «μετάλλαξη» του ΠΑΣΟΚ, και γι' αυτό η έκφραση κυβερνητικού στελέχους, για «κίνηση προς τα εμπρός αλλά όχι πυροτέχνημα» σημαίνει ότι δεν θα βιαστεί να προβεί σε οποιαδήποτε ουσιαστική ενέργεια.
 Χθες συναντήθηκε με τον υπουργό Εθνικής Αμυνας Ακη Τσοχατζόπουλο, και εκτός των κυβερνητικών θεμάτων συζήτησαν και για το κόμμα. Και ο υπουργός Εθνικής Αμυνας κινείται στη λογική των αλλαγών στο ΠΑΣΟΚ, αλλά και αυτός ακόμη δεν έχει κατασταλάξει σε ένα συνολικά επεξεργασμένο σχέδιο. Πάντως οι συνεργάτες του έλεγαν χθες ότι η συζήτηση των δυο για όλα τα θέματα και για τις εξελίξεις 
στο ΠΑΣΟΚ έγιναν σε πολύ καλο κλίμα, γεγονός που ίσως προϊδεάζει ή ότι ο κ. Σημίτης άκουσε και δεν μίλησε ή ότι σε γενικές γραμμές συμφωνούν στις διαπιστώσεις τους. Στην Κ.Ε., όπου θα μιλήσουν και οι δύο, θα φανεί αν υπάρχει 
 Στο μεταξύ τα κομματικά στελχη δεν σταματάνε να μιλάνε και να προτείνουν συνταγές αναγέννησης του κόμματος. Ο γραμματέας της Κ.Ε. Κώστας Σκανδαλίδης, που αύριο θα συναντηθεί με τον πρωθυπουργό και που έχει ετοιμάσει έπειτα από εντολή του κ. Σημίτη σχέδιο για την οργάνωση του ΠΑΣΟΚ, δήλωσε χθες (στα «Νέα») ότι το σημερινό ΠΑΣΟΚ νίκησε στις εκλογές αλλά «είναι δύσκολο να ξανανικήσουμε με το ίδιο ΠΑΣΟΚ». Επέκρινε όμως τον Θεόδωρο Πάγκαλο που είχε πει ότι «το ΠΑΣΟΚ είναι ένα άδειο κοστούμι», λέγοντας ότι «το ΠΑΣΟΚ είναι ένα κοστούμι γεμάτο στελέχη με προσωπικές φιλοδοξίες και ο Θόδωρος είναι μέλος αυτού του κοστουμιού». Επίσης, αναφερόμενος στις αλλαγές, μίλησε για ανανέωση και διεύρυνση του κεντρικού επιτελείου, ζήτησε να αποσυρθούν οι κουρασμένοι ή οι μη μετέχοντες, υποστήριξε ότι το ΠΑΣΟΚ πρέπει να επιδιώξει την επανίδρυσή του μέσα από την αυτοοργάνωση, όπως το 1974, και όλα να ξεκινήσουν από μηδενική βάση, ενώ προειοδοποίησε ότι οι επετηρίδες θα σαρωθούν από τα πράγματα.
 Επίσης, ο γραμματέας Οργανωτικού Μιχάλης Νεονάκης υποστήριξε ότι το ΠΑΣΟΚ πρέπει να εναργοποιήσει κοινωνικές δυνάμεις που βρίσκονται στο εσωτερικό του και να εντάξει καινούργια πρόσωπα που συμφωνούν μαζί του και που έχουν ενεργοποιηθεί στις παρυφές του ΠΑΣΟΚ, γιατί όλος αυτός ο κόσμος θα αποτελέσει την καινούργια και ζωογόνο δύναμη του. 
