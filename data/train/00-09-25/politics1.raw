 Κατά συνείδηση, έλεγε ο Κώστας Καραμανλής ότι πρέπει να αποφασίσουν οι νεοδημοκράτες βουλευτές σε ό,τι αφορά το θέμα του δημοψηφίσματος για τις ταυτότητες. Η δική του συνείδηση όμως επέλεξε την υπογραφή υπέρ του δημοψηφίσματος. Ετσι, ουσιαστικά, οδηγεί το κόμμα του στην πλήρη ταύτιση με τις ακραίες θέσεις της ιεραρχίας.
 Η απόφαση αυτή του Κ. Καραμανλή οφείλεται εν πολλοίς στην αντιπολιτευτική του διάθεση απέναντι στην κυβέρνηση, αλλά και σε εσωκομματικούς λόγους. Ο πρόεδρος
της Ν.Δ. εκτίμησε ότι με τη στάση του αυτή θα εκμεταλλευθεί πολιτικά την αντιπαράθεση κυβέρνησης-ιεραρχίας και θα προσπορισθεί πολιτικά οφέλη. Δεν είναι τυχαίο, ότι μέχρι τώρα ο κ. Καραμανλής είχε επιλέξει τη μέση οδό, της μη
άμεσης εμπλοκής του δηλαδή στο θέμα, λέγοντας πως εναπόκειται στη συνείδηση κάθε πολίτη και πολιτικού να αποφασίσει.
 Εν τούτοις, όταν διαπίστωσε πως στη συλλογή των υπογραφών υπάρχει διάθεση από σημαντική μερίδα του κόσμου να υπογράψει και όταν είδε και σχετικές δημοσκοπήσεις που έδειχναν αυτή την τάση τάχθηκε υπέρ του δημοψηφίσματος, προκαλώντας έκπληξη ακόμη και σε στενούς του συνεργάτες οι οποίοι εκτιμούσαν πως η ηγεσία της Ν.Δ. δεν θα εμπλακεί άμεσα στο θέμα. 
 Ομως, η κίνηση Καραμανλή υπαγορεύτηκε και από εσωκομματικούς λόγους. Ηταν πολλοί οι βουλευτές και τα στελέχη που έχουν την άποψη πως η Ν.Δ. πρέπει να ταυτισθεί με την ιεραρχία. Και ανάμεσα σ' αυτούς πολλοί φίλα προσκείμενοι σ' αυτόν βουλευτές (Ι. Κεφαλογιάννης, Α. Ανδρεουλάκος, Π. Ψωμιάδης, Π. Παναγιωτόπουλος κ.ά.) με τους οποίους ο πρόεδρος της Ν.Δ. δεν ήθελε να συγκρουστεί σ' αυτή τη χρονική στιγμή και να δημιουργήσει έτσι μία ακόμη ομάδα
διαφωνούντων στο εσωτερικό του κόμματός του, όταν μάλιστα εκκρεμεί το ιδιαίτερα κρίσιμο τακτικό συνέδριο. Παράλληλα, ο πρόεδρος της Ν.Δ. ήθελε να αποδυναμώσει και την επιχειρηματολογία ακραίων στελεχών που κινούνται στην ευρύτερη συντηρητική παράταξη, όπως ο Γ. Καρατζαφέρης, οι οποίοι κατηγορούν την ηγεσία της Ν.Δ. ότι «δεν στηρίζει τον αγώνα του αρχιεπισκόπου».
 Φυσικά, η κίνηση αυτή του κ. Καραμανλή μπορεί να αποδυναμώνει τέτοιες φωνές, εν τούτοις δημιουργεί και αρκετές παρενέργειες. Για παράδειγμα, εν πολλοίς ακυρώνει την προσπάθειά του να εμφανισθεί ως εκπρόσωπος ενός εκσυγχρονιστικού κόμματος με διάθεση να κινηθεί στο μεσαίο χώρο. Και από την άλλη, δυσαρεστεί μια άλλη στρατιά στελεχών του χώρου του (Παπαληγούρας, Αλογοσκούφης, Σπηλιωτόπουλος κ.ά.) οι οποίοι από την αρχή είχαν ζητήσει όχι μόνο να αφήσει η
Ν.Δ. τα στελέχη της να πράξουν κατά συνείδηση, αλλά να μην εμπλακούν καθόλου.
 Ο πρόεδρος της Ν.Δ. γνωρίζοντας πως η κίνησή του σηματοδοτεί μια στροφή στην έως τώρα στάση του, προτίμησε να υπογράψει την αίτηση για δημοψήφισμα χωρίς την παρουσία τηλεοπτικών συνεργείων και δημοσιογράφων. Το έκανε χθες το πρωί, όταν ξεκίνησε από το σπίτι του στη Ραφήνα κατευθυνόμενος προς την έκθεση βιβλίου στο Πεδίο του Αρεως. Σταμάτησε με τη σύζυγό του Νατάσα στην εκκλησία της Αγίας Παρασκευής και υπέγραψε. Και όταν έφθασε στο Πεδίο του Αρεως, το ανακοίνωσε, λέγοντας πως «κάθε πολίτης έχει το αναφαίρετο δικαίωμα να διαμαρτύρεται κατά αποφάσεων της κυβέρνησης, κάθε κυβέρνησης που χαρακτηρίζεται από αυταρχισμό και αλαζονεία, κατά αποφάσεων που προσβάλλουν βάναυσα το θεμελιώδες δικαίωμα του αυτοπροσδιορισμού κάθε ελεύθερου ανθρώπου».
Ο κ. Καραμανλής πρόσθεσε: «Ολοι οι Ελληνες είναι ελεύθεροι να πράξουν αυτό που
τους υπαγορεύει η συνείδησή τους. Αυτό κάναμε η Νατάσα κι εγώ».
 Η κίνηση Καραμανλή λειτούργησε ως «πράσινο φως» για νζεοδημοκράτες βουλευτές που έσπευσαν να υπογράψουν επίσης χθες, όπως ο Γ. Κεφαλογιάννης, ο Α. Ανδρεουλάκος κ.ά.
