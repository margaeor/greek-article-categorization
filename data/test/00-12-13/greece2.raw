 «Στην Ελλάδα επιχειρείται να επανέλθει η βαρβαρότητα». Αυτή η κουβέντα, διατυπωμένη από τα χείλη του καθηγητή και πρώην υπουργού Δικαιοσύνης Γ.-Α. Μαγκάκη ήχησε βαριά χθες στη συζήτηση της Δημοκρατικής Συσπείρωσης για τις Λαϊκές Ελευθερίες και την Αλληλεγγύη για τον μεταναστευτικό και αντιτρομοκρατικό νόμο. Και η τεκμηρίωσή της ήταν ακόμη βαρύτερη.
 Αφορούσε το συζητούμενο νομοσχέδιο για τους μετανάστες, οι προτεινόμενες διατάξεις του οποίου, όπως καταγγέλθηκε, διακρίνονται από «μίσος για τις δημοκρατικές κατακτήσεις, θεοποιώντας τον χαφιεδισμό»: επιβάλλουν λογικές και πρακτικές κατάδοσης, ποινικοποιούν καθημερινές ανθρώπινες σχέσεις (φιλοξενίας,
πρόσβασης σε δημόσιες υπηρεσίες) καθώς υποχρεώνουν την κατάδοση στις αρχές των
παράτυπα ευρισκομένων εν Ελλάδι αλλοδαπών, αποκλείουν τους μετανάστες από το σύστημα υγείας και τα παιδιά των μη νόμιμων από την εκπαίδευση, πηγαίνοντάς μας χρόνια πίσω.
 «Οτι τα θεμελιώδη δικαιώματα του ατόμου παύουν να είναι αδιαπραγμάτευτα. Ο σεβασμός τους μόνο για τους νόμιμους μετανάστες που επιχειρήθηκε να περάσει και στην αναθεώρηση του Συντάγματος καταδεικνύει μια περιστολή αυτών των δικαιωμάτων. Σε τελευταία ανάλυση είναι τα δικά μας δικαιώματα και αξίες που πλήτονται με αυτές τις ρυθμίσεις», παρατήρησε η νομικός και μέλος του Δικτύου Υπεράσπισης Κοινωνικών και Πολιτικών Δικαιωμάτων Γιάννα Κούρτοβικ.
 Ολοι οι εισηγητές, οι νομικοί Τάκης Παπάς και Δημήτρης Καλτσώνης, ο συνταγματολόγος μέλος του ΔΗΚΚΙ Ηλιας Νικολόπουλος, ο βουλευτής του ΚΚΕ Αντώνης Σκυλλάκος και ο νομαρχιακός σύμβουλος Χάρης Παπαμάργαρης ανέδειξαν τη ροπή προς τη διάβρωση των δημοκρατικών εγγυήσεων που έχουν διαφανεί πέραν του μεταναστευτικού με την εισαγωγή του καταδοτισμού και στις συζητούμενες ρυθμίσεις για τη χρεία θέσπισης αντιτρομοκρατικού νόμου. Ρυθμίσεις που έχουν διαφανεί αφενός με τις απόψεις περί αυτού που έχουν κατά καιρούς δημοσιευθεί στον Tύπο όσο και με το γεγονός ότι παραιτήθηκαν τρία έγκριτα μέλη της επιτροπής που είχε συγκροτηθεί για την πρότασή του (πρόκειται για τους πανεπιστημιακούς Γ. Μανωλεδάκη, Ν. Παρασκευόπουλο και τον νομικό Χ. Αργυρόπουλο).
 «Ολα τα σχετικά δημοσιεύματα δεν αφήνουν καμιά αμφιβολία ότι βρισκόμαστε στα πρόθυρα θεσμοθέτησης μιας σειράς αντιδημοκρατικών και αντιδραστικών νομοθετικών ρυθμίσεων-αλλαγών στο όνομα της αντιμετώπισης της "τρομοκρατίας"»,
ήταν η σχετική κατακλείδα, καθώς οι ανώνυμες καταγγελίες και η συναλλαγή του δικαίου με τους πληροφοριοδότες έχει τροφοδοτήσει τα ποικίλα σενάρια γύρω από την κατάρτιση του αντιτρομοκρατικού.
 «Μπορεί στην Ελλάδα να μην είχαμε μεγάλη ιστορική παράδοση σε περιόδους αληθινής δημοκρατίας. Εχουμε όμως μακρότατη ιστορία δημοκρατικών αγώνων για την καταπολέμηση αυταρχικών καθεστώτων. Και το έλλειμμα δημοκρατικής εμπειρίας
και παράδοσης αντισταθμίζει το γεγονός ότι είμαστε περισσότερο πιστοί στη δημοκρατία, γιατί διψάμε γι' αυτή και έχουμε αγωνιστεί για να την κερδίσουμε»,
