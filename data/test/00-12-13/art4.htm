<html><!--
Web Author:  Αριστείδης Παλιούρας email: aris@enet.gr
--><head><title>E Online - ΤΕΧΝΕΣ</title></head><BODY BGCOLOR="#FFFFFF"><!--msnavigation--><table BGCOLOR="#FFFFFF" border="0" cellpadding="0" cellspacing="0" width="100%"><tr><td BGCOLOR="#FFCC00" valign="top" width="1%">
<P ALIGN="CENTER"><IMG SRC="../../standard/gia.gif" ALT="ΕΛΕΥΘΕΡΟΤΥΠΙΑ - Για να μη μένετε θεατές στα γεγονότα" WIDTH=100 HEIGHT=92><BR><FONT SIZE=2><B>

Τετάρτη   13/12/2000
</B></FONT>

		<BR>

		<BR>

		<A HREF="../../keimena/kairos/kairos.htm"> <IMG SRC="../../standard/kairos.gif" ALT="ΚΑΙΡΟΣ" WIDTH="89" HEIGHT="55" BORDER="0"></A>

		<BR>

		<BR> <b> <font size=2> ΣΤΗΛΕΣ  </font> </b> <BR>

		<BR><A HREF="../../stiles/sfigmos.htm"><IMG SRC="../../standard/lbar/sfigmos.gif" ALT="ΣΦΥΓΜΟΣ" BORDER=0 width=103 height=17></A><BR>

		<A HREF="../../stiles/apopsis.htm"><IMG SRC="../../standard/lbar/apopsis.gif" ALT="ΑΠΟΨΕΙΣ" BORDER=0 width=103 height=17></A><BR>

		<A HREF="../../stiles/politika.htm"><IMG SRC="../../standard/lbar/politika.gif" ALT="ΠΟΛΙΤΚΑ ΠΑΡΑΣΚΗΝΙΑ" BORDER=0 width=103 height=17></A><BR>

		<A HREF="../../stiles/analisi.htm"><IMG SRC="../../standard/lbar/analisi.gif" ALT="ΑΝΑΛΥΣΗ ΓΕΓΟΝΟΤΩΝ" BORDER=0 width=103 height=17></A><BR>

		<A HREF="../../stiles/kafenio.htm"><IMG SRC="../../standard/lbar/kafen.gif" ALT="ΚΑΦΕΝΕΙΟ Η ΕΛΛΑΣ" BORDER=0 width=103 height=17></A><BR>

		<A HREF="../../stiles/diethni.htm"><IMG SRC="../../standard/lbar/diethni.gif" ALT="ΔΙΕΘΝΗ" BORDER=0 width=103 height=17></A><BR>

		<A HREF="../../stiles/prosopa.htm"><IMG SRC="../../standard/lbar/prosopa.gif" ALT="ΠΡΟΣΩΠΑ" BORDER=0 width=103 height=17></A><BR>

		<BR><b><font size=2> ΟΔΗΓΟΙ </font> </b>

		<BR>

		<BR>

		<A HREF="http://193.92.17.20/tv/tvfrm.htm"><IMG SRC="../../standard/lbar/tv.gif" ALT="ΤΗΛΕΟΡΑΣΗ" BORDER=0 width=103 height=17></A><BR>

		<A HREF="../../keimena/cinema/cinema.htm"><IMG SRC="../../standard/lbar/cinema.gif" ALT="ΚΙΝΗΜΑΤΟΓΡΑΦΟΙ" BORDER=0 width=103 height=17></A><BR>

		<A HREF="../../keimena/cinema/theatres.htm"> <IMG SRC="../../standard/lbar/theatres.gif" ALT="ΘΕΑΤΡΑ" BORDER=0 width=103 height=17></A><BR>

		<A HREF="http://www.enet.gr/finance/firstfin.htm"><IMG SRC="../../standard/lbar/xrima.gif" ALT="ΧΡΗΜΑΤΙΣΤΗΡΙΟ" BORDER=0 width=103 height=17></A><BR>

		<A HREF="../../stiles/mediaw.htm"><IMG SRC="../../standard/lbar/mediaw.gif" ALT="ΤΟΥ ΚΟΣΜΟΥ ΤΑ MEDIA" BORDER=0 width=103 height=17></A></P><BR>

		<BR>
		<BR>

		</td></P></td><td valign="top" width="24"></td><!--msnavigation--><td valign="top"><div align="left"><table border="0" width="454"><MAP NAME="FrontPageMap"><AREA SHAPE="CIRCLE" COORDS="367, 41, 11" HREF="../../art.htm"><AREA SHAPE="CIRCLE" COORDS="393, 41, 11" HREF="http://www.enet.gr/"><AREA SHAPE="CIRCLE" COORDS="422, 41, 11" HREF="../../fpage.htm"></MAP>  <tr>    <td width="455"><IMG SRC="../../standard/abar-s.jpg" ALT="ΕΛΕΥΘΕΡΟΤΥΠΙΑ - ΤΕΧΝΕΣ" WIDTH=451 HEIGHT=71 USEMAP="#FrontPageMap" BORDER=0></td>  </tr>  <tr>    <td height="30" width="455"></td>  </tr>  <tr>    <td width="455">


<b>Π</b>ροηγήθηκε η αμηχανία της...ένδυσης, που αντανακλούσε την αμηχανία του κοινού:
«Σαββόπουλος βέβαια, αλλά στο Μέγαρο». Τη δική του αμηχανία εξόρκισε ο ίδιος, που εμφανίστηκε στην προχθεσινή πρεμιέρα του «Σαββοράματος» (το οποίο επαναλήφθηκε χθες και ολοκληρώνεται απόψε) με ένα σκούρο σμόκιν για να απαλλαγεί γρήγορα από το σακάκι και να μείνει με μπλούζα, κόκκινες τιράντες και κόκκινα παπούτσια.<p>
 Παρέμεινε ως εκ τούτου «Σαββόπουλος βέβαια», χορταστικός, τρίωρος να λύνει με ταχυδακτυλουργικές κινήσεις τις κορδέλες ενός μεγάλου, εορταστικού πακέτου, και να αραδιάζει στη σκηνή της αίθουσας Φίλων της Μουσικής όλα τα καλούδια του, μοιρασμένα σε 5 μέρη, «εικόνες» ενός προγράμματος που...και τι δεν είχε! <p>
 Είχε τις ζωγραφιές και τα ευφυή μεταφερόμενα σκηνικά του Αλέξη Κυριτσόπουλου αλλά και τα βίντεο του Νίκου Σούλη, που εμφανίζονταν ξαφνικά στη σκηνή καθ' όλη τη διάρκεια της παράστασης, χρωματίζοντας μια εποχή, από το 1964, τη χούντα, το 1-1-4 (με το ζωγραφιστό τροχοφόρο αστυνομικό και τα στιγμιότυπα από
τις διαδηλώσεις και τις συλλήψεις), την Κολούμπια του Πατσιφά και την ιστορική
ηχογράφηση του «Ζεϊμπέκικου» με την Μπέλλου, μέχρι την Πρωτοχρονιά του 2000. <p>
 Είχε ακόμα τις «Ροές» της Σοφίας Σπυράτου, μια ομάδα νέων χορευτών πότε στο ρόλο του Χορού, στην υπέροχη παρουσίαση της μουσικής που είχε γράψει ο Σαββόπουλος για τους «Αχαρνής», και πότε στο ρόλο μιας νεανικής συντροφιάς που
γλεντά.<p>
 Είχε ύστερα τις συμμετοχές των τραγουδιστών. Τη συγκινητική Δόμνα Σαμίου να ερμηνεύει τα δημοτικά «Χορταρούδια» παράλληλα με τη «Μαύρη Θάλασσα», τον Νίκο Παπάζογλου, τον Σάκη Μπουλά, τη Μελίνα Τανάγρη και τον Αλκίνοο Ιωαννίδη ερμηνευτές στους «Αχαρνής», τη Μελίνα Κανά, τον Δημήτρη Μπάση και τη Νατάσα Φλουρή.<p>
 Είχε τη χορωδία Φονς Μουζικάλις, άλλοτε ως διακριτική συνοδεία κι άλλοτε σε ιδιαίτερο ρόλο, ως π.χ. συντροφιά «εκδρομέων του '60». Και είχε και τρία μουσικά συγκροτήματα, την Καμεράτα, το συγκρότημα Κόμπο και την μπάντα πνευστών.<p>
 Και πάνω από όλα είχε τον ίδιο τον Σαββόπουλο, ξεναγό σε ένα ταξίδι ιστορίας, συνειρμών και προσωπικών «εμμονών». Διότι οι εμμονές του ήταν όλες παρούσες: η
Αριστερά, οι μπάντες κι ο Τσιτσάνης, η βολεμένη γενιά της Μεταπολίτευσης, τα ελληνικά Καραγκιοζάκια (σε ένα πραγματικό θεάτρο σκιών που έστησαν επί σκηνής οι Ροές κι ο Κυριτσόπουλος), ο αυτοσαρκασμός, τα βαλσάκια και τα ζεϊμπέκικα, όλα όσα τέλος πάντων στο βίντεο του επιλόγου ο ζωγραφιστός Διονύσης φορτώνει στο Φορτηγό του, ταξιδεύοντας σε ένα ουράνιο τόξο.<p>
 Παρέμεινε ωστόσο κι αυτό το «αλλά στο Μέγαρο», που σήμαινε από τη μια άπλα χώρου και μέσων αλλά, από την άλλη, αμέτοχο την περισσότερη ώρα κοινό.<p>
 Ο ίδιος δεν θα έχει ξαναζήσει στην καριέρα του πιο αμέτοχη ερμηνεία της «Συννεφούλας», της «Θείας Μάνου», της «Συγκέντρωσης της ΕΦΕΕ», όλων αυτών των τραγουδιών τα οποία, αν και ανήκουν στα «παλιά» του, ξεκίνησαν το πρόγραμμα που ως αναδρομή πορευόταν χρονολογικά. Η αναδρομή γινόταν όμως και ανατροπή του αναμενόμενου, μαγική εικόνα που παρέσερνε ακόμα και όσους δεν ήξεραν καλά τον Σαββόπουλο. Διότι υπήρχαν και τέτοιοι αρκετοί, άνθρωποι που είναι θαμώνες του Μεγάρου κι όχι ακροατές του Σαββόπουλου. Ηταν αυτοί ή ο χώρος, που έκανε όλο το κοινό τόσο διστακτικό ώστε ακόμα κι όσοι ήθελαν να συμμετέχουν ενεργότερα να περιορίζονται σε θερμό χειροκρότημα στο τέλος κάθε τραγουδιού και στα τρία «ανκόρ; ».<p>
 Υπήρχε ωστόσο και η άλλη όψη του νομίσματος. Από τα μάτια αυτών των ανθρώπων ξαναπέρασε η ιστορία του Σαββόπουλου: η ηλικιωμένη κυρία δίπλα, π.χ., ενοχλήθηκε ξανά με τους «Κωλοέλληνες» και με το στίχο «είμαι 17άρης/σας γαμώ τα λύκεια», γέλασε γιατί έγινε «ειρήνη για λόγους ανωτέρας βίας» και ενθουσιασμένη, στον επίλογο, έστελνε ευχές στο συνθέτη: «Nα' ναι καλά. Περάσαμε τόσο ωραία απόψε»! <p>
 Οσοι πάλι τον ξέρουν πρόσεξαν περισσότερο τις νέες και σε ορισμένες περιπτώσεις (βοηθούσης και της Καμεράτας) πιο κλασικότροπες ενορχηστρώσεις. Κάποιες τους ξένισαν, όπως π.χ. η ΕΦΕΕ, που έμοιαζε να χάνει την αγωνιστικότητά της στο βωμό μιας λυρικότερης απόδοσης. <p>
 Οι ίδιοι ήταν όμως αυτοί που συγκινήθηκαν και περισσότερο καθώς αυτή η αναδρομή δεν ήταν παρά μια αναδρομή στη ζωή κάθε ακροατή, στις πολλές παράλληλες ζωές διαφορετικών ακροατών που διασταυρώθηκαν τραγουδώντας τους ίδιους στίχους. Εστω κι από μέσα τους...<p>
 <b>Ν. ΧΑΤΖΗΑΝΤΩΝΙΟΥ</b><p>


</td>  </tr></table></div><p>  <!--msnavigation--></td></tr><!--msnavigation--></table><br><center><table width = 640> <CENTER><b> Επικοινωνήστε με την </b><A HREF="mailto:elef@enet.gr">"E on-line"</A> <p><b> Copyright © 2000 Χ. Κ. Τεγόπουλος Εκδόσεις Α.Ε.</b><br> <br><font size = 2><b> ΑΠΑΓΟΡΕΥΕΤΑΙ </b> η αναδημοσίευση, η αναπαραγωγή, ολική, μερική ή περιληπτική, ή κατά παράφραση, ή διασκευή απόδοση του περιεχομένου της ηλεκτρονικής εφημερίδας με οποιονδήποτε τρόπο, μηχανικό, ηλεκτρονικό, φωτοτυπικό, ηχογράφησης ή αλλο, χωρίς προηγούμενη γραπτή άδεια του εκδότη. Νόμος 2121/1993 και κανόνες Διεθνούς Δικαίου πού ισχύουν στην Ελλάδα.</font></CENTER></table></center></body></html>
