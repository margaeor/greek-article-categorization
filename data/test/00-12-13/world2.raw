 Παρά την παραπομπή του για εγκλήματα πολέμου και εγκλήματα κατά της ανθρωπότητας στο Διεθνές Ποινικό Δικαστήριο της Χάγης, αλλά και τις κατηγορίες
για οικονομική και κοινωνική κατάρρευση της χώρας του στη διάρκεια της προεδρίας του, ο πρώην πρόεδρος της Γιουγκοσλαβίας Σλόμπονταν Μιλόσεβιτς δήλωσε με αυτοπεποίθηση ότι έχει πολύ καθαρή τη συνείδησή του και μπορεί να κοιμάται ήσυχος! 
 «Μπορώ να κοιμάμαι ήσυχος» τόνισε ο Σλόμπονταν Μιλόσεβιτς, μιλώντας στο ιδιωτικό τηλεοπτικό δίκτυο «Πάλμα», στην πρώτη συνέντευξη που παραχώρησε, μετά
 Κι ενώ η σημερινή γιουγκοσλαβική κυβέρνηση επιμένει ότι όλοι όσοι ευθύνονται συμπεριλαμβανομένου του πρώην προέδρου Μιλόσεβιτς θα κληθούν να λογοδοτήσουν ενώπιον της δικαιοσύνης, ο πρώην ισχυρός άνδρας της Γιουγκοσλαβίας δήλωσε ότι δεν αναγνωρίζει το Διεθνές Ποινικό Δικαστήριο της Χάγης, το οποίο πέρυσι εξέδωσε ένταλμα εναντίον του για τα εγκλήματα που διέπραξε στην επαρχία του Κοσσυφοπεδίου. «Είναι ένας πολιτικός θεσμός που αποτελεί τμήμα του μηχανισμού γενοκτονίας του σερβικού λαού», τόνισε ο Σλόμπονταν Μιλόσεβιτς, προσθέτοντας ότι «παράλληλα το Διεθνές Ποινικό Δικαστήριο είναι παράνομο».
 Σε άλλο σημείο της συνέντευξής του αναφέρει ότι δεν τον φοβίζει να δικαστεί στην πατρίδα του αφού η συνείδησή του είναι ήσυχη.
 Σε ερώτηση για τις κατηγορίες σε βάρος του και σε βάρος μελών της οικογένειάς του, καθώς και στενών συνεργατών του ότι έχουν καταχραστεί δισεκατομμύρια δολάρια, ο πρώην πρόεδρος απάντησε ατάραχος ότι «όλα αυτά είναι ανοησίες που δεν βασίζονται πουθενά».
 «Πολλοί είναι αυτοί που προσπαθούν να δώσουν τη δική τους ερμηνεία για γεγονότα του παρελθόντος, ξεχνώντας ότι αυτά είναι θέματα της Iστορίας», τόνισε. 
 Οσο για τις πρόσφατες εκλογές που τον ανέτρεψαν, εξέφρασε την άποψη ότι «ήταν καθοδηγούμενες από το εξωτερικό και έγιναν υπό διεθνείς πιέσεις και απειλές για επέμβαση στη χώρα και κυρώσεις εναντίον του λαού μας».
 Εν τω μεταξύ, ο Γιουγκοσλάβος πρόεδρος Βόισλαβ Κοστούνιτσα, τάχθηκε από τη Ρώμη υπέρ της αυτονομίας του Κοσσυφοπεδίου εντός των συνόρων της ομοσπονδιακής
Γιουγκοσλαβίας. «Είμαι υπέρ ενός κοινού κράτους Σερβίας και Μαυροβουνίου, υπέρ
της ουσιαστικής αυτονομίας του Κοσσυφοπεδίου εντός της ομοσπονδιακής Δημοκρατίας της Γιουγκοσλαβίας», είπε χαρακτηριστικά, απευθυνόμενους στους Ιταλούς βουλευτές στη διάρκεια της πρώτης επίσημης επίσκεψής του στη Ρώμη.
