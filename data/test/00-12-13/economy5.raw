 αξιοποίηση της νέας τεχνολογίας δημιουργεί μεγάλες ευκαιρίες για την οικονομία, τις επιχειρήσεις και τους εργαζομένους, είπε χθες ο πρωθυπουργός.
 Tαυτόχρονα, επισήμανε και τους κινδύνους που μπορεί να δημιουργηθούν για κοινωνικές ομάδες, που δεν θα μπορέσουν να προσαρμοστούν στις ταχύτατες εξελίξεις στον τομέα αυτό.
 Μιλώντας χθες σε εκδήλωση για την «κοινωνία της πληροφορίας», ο Κ. Σημίτης περιέγραψε με ζωηρά χρώματα την εικόνα της χώρας μας στον τομέα αυτόν, αν και παραδέχτηκε ότι βρίσκεται ακόμη στην αρχή. Εκανε ειδική αναφορά στην αύξηση του αριθμού των υπολογιστών, στην αλματώδη-όπως είπε- αύξηση του αριθμού των χρηστών του Ιντερνετ, ιδιαίτερα μεταξύ των νέων, στη βελτίωση των τηλεπικοινωνιών και στην αξιοποίηση της τεχνολογίας από τις επιχειρήσεις.
 Πάντως, ο κ. Σημίτης επισήμανε και τον κίνδυνο του «ψηφιακού αναλφαβητισμού», για να τονίσει ότι η τεχνολογία πρέπει να προσαρμοστεί στην κοινωνία και όχι το αντίστροφο. «Δεν θέλουμε μια κοινωνία δύο πόλων, ο κοινωνικός αποκλεισμός πλήττει ολόκληρη την κοινωνία», συμπλήρωσε.
 Ο πρωθυπουργός ανακοίνωσε ότι στο 3ο Κοινοτικό Πλαίσιο Στήριξης προβλέπεται ένα ποσόν σχεδόν ενός τρισεκατομμυρίου δραχμών για την ανάπτυξη της κοινωνίας της πληροφορίας και επέμεινε ιδιαίτερα ότι αυτή δεν είναι προνόμιο των τεχνολογικά προηγμένων επιχειρήσεων της Νέας Οικονομίας. «Το μεγάλο στοίχημα των επόμενων ετών είναι να κερδίσει η κοινωνία της πληροφορίας τη μεγάλη μάζα των μικρών και μεσαίων επιχειρήσεων, στις οποίες ανέκαθεν βασίστηκε ο δυναμισμός της οικονομίας», είπε.
 Ο πρωθυπουργός υποσχέθηκε ότι το κράτος θα αξιοποιήσει τη νέα τεχνολογία στη δημόσια διοίκηση και υπογράμμισε τη σημασία που έχει η εισαγωγή της στα σχολεία. Επίσης, αναφέρθηκε στην ανάγκη να κατοχυρωθούν τα δικαιώματα των πολιτών, κυρίως με την προστασία της ιδιωτικής ζωής, την πολυφωνία και την ελευθερία διακίνησης της πληροφόρησης στην εποχή που η τεχνολογία κάνει άλματα.
