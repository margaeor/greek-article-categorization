 Σε θέση κατηγορουμένου βρέθηκε χθες ο πρόεδρος της Γαλλίας, Ζακ Σιράκ, προσπαθώντας να υπερασπιστεί τη Συνθήκη της Νίκαιας ενώπιον του Ευρωπαϊκού Κοινοβουλίου, το οποίο απειλεί να μην την επικυρώσει.
 Και οι οκτώ ομάδες του Ευρωκοινοβουλίου κατηγόρησαν τον Σιράκ και τους άλλους Ευρωπαίους ηγέτες ότι έθεσαν τα εθνικά τους συμφέροντα πάνω από το συμφέρον της Ευρώπης με αποτέλεσμα να απειλείται η διεύρυνση της Ε.Ε.
 Ο επικεφαλής της μεγαλύτερης ομάδας του Ευρωκοινοβουλίου, του Λαϊκού Κόμματος,
Χανς-Γκερτ Πέτερινγκ, προειδοποίησε τον Ζακ Σιράκ ότι η επικύρωση της συνθήκης
εξαρτάται σε μεγάλο βαθμό από το αν στο μέλλον θα παραχωρηθεί μεγαλύτερος ρόλος στο Ευρωκοινοβούλιο στην αναθεώρηση των συνθηκών.
 «Στο τέλος της συνόδου της Νίκαιας είπατε ότι θα μείνει στην ιστορία ως μεγάλη
σύνοδος. Πρέπει να σας πω ότι η ομάδα μας δεν συμφωνεί», είπε, προσθέτοντας ότι: «Θέλουμε μεγαλύτερη ανάμιξη στον προσδιορισμό της ημερήσιας διάταξης... η
 «Επί εννέα μήνες, για πάνω από 330 ώρες προετοιμασίας... καταλήξαμε σε ένα θέαμα όπου είχαμε μεγάλη δυσκολία... Δεν είναι αυτός ο τρόπος για να δουλεύεις
στην Ευρώπη», είπε ο πρόεδρος της ομάδας των Φιλελευθέρων, Πατ Κοξ.
 Ο Ζακ Σιράκ παραδέχτηκε ότι η Συνθήκη της Νίκαιας «δεν ανταποκρίνεται σε όλες τις φιλοδοξίες», αλλά «είναι η καλύτερη εφικτή, δεδομένων των περιορισμών που υπάρχουν. Δεν υπάρχουν νικητές ή ηττημένοι».
 Ο πρόεδρος της Ευρωπαϊκής Επιτροπής, Ρομάνο Πρόντι, συμφώνησε ότι η Συνθήκη προετοιμάζει την Ε.Ε. για τη διεύρυνση, δήλωσε όμως απογοητευμένος από την έλλειψη οποιασδήποτε άλλης προόδου.
 «Στα ευαίσθητα θέματα... η πρόοδος ήταν ασήμαντη ή ανύπαρκτη» είπε και κατηγόρησε και αυτός τους ηγέτες των χωρών-μελών για την ακαμψία τους στην προάσπιση των εθνικών συμφερόντων έναντι της Ευρώπης, τονίζοντας ότι «μερικοί βλέπουν απλώς την Ευρώπη σαν ταμείο, από το οποίο απομακρύνεσαι όταν δεν μπορείς να πάρεις κάτι ή όταν έχεις ήδη αρκετά».
 Τόνισε πάντως ότι «με ρεαλισμό θα πρέπει να φροντίσουμε να επικυρωθεί η Συνθήκη το ταχύτερο δυνατόν, ώστε να μπορέσουμε να υποδεχθούμε τα νέα μέλη σύμφωνα με τα συμπεράσματα του Ελσίνκι».
 Κατά τον πρόεδρο της Κομισιόν, η εμπειρία της Νίκαιας έδειξε ότι τόσο οι δομές
όσο και ο οργανωτικός μηχανισμός που χρησιμοποιείται για την τροποποίηση των θεσμικών οργάνων δεν είναι επαρκής. «Χρειάζεται ένας κοινός συλλογισμός από όλους μας γιατί η Νίκαια έδειξε ότι η τροποποίηση των Συνθηκών δεν γίνεται με το σωστό τρόπο. Η Κομισιόν θα υποβάλει προτάσεις για τη βελτίωση του μηχανισμού», είπε.
 Καταλήγοντας τόνισε ότι «τελικός στόχος της Νίκαιας είναι η ενοποίηση της Ευρώπης... Η Νίκαια είναι ένα βήμα προς αυτή την κατεύθυνση, ένα βήμα πιο μικρό απ' αυτό που θα θέλαμε και αυτό που θα μπορούσαμε να πραγματοποιήσουμε».
