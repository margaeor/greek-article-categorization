Οταν η χαρά, η συγκίνηση, το χιούμορ και η στοχαστική διάθεση ισορροπούν σε μια
εκδήλωση για την έκδοση ενός βιβλίου, τότε η συνάντηση δύσκολα μπορεί να αποτύχει.
 Η ισορροπία -πέρα από τις λεκτικές υπερβολές που χαρακτηρίζουν συχνά τις παρουσιάσεις βιβλίων- αναγνωριζόταν το βράδυ της Δευτέρας στη «Στοά του βιβλίου». Εκεί παρουσιάστηκε το νέο ποιητικό βιβλίο του Τίτου Πατρίκιου «Η αντίσταση των γεγονότων», που κυκλοφορεί από τις εκδόσεις «Kέδρος».
 Ο ποιητής δεν έκρυψε τη χαρά του και ευχαρίστησε επανειλημμένως τους φίλους του, τους συναδέλφους του, τον κόσμο που είχε κατακλύσει το χώρο. Η Κάτια Δανδουλάκη διάβασε με ξεχωριστό τρόπο αρκετά από τα νέα ποιήματα του Τίτου Πατρίκιου, ενώ ένα θερμό χειροκρότημα απλώθηκε στην αίθουσα όταν ο ίδιος διάβασε το ποίημα του «Κατοικία της μνήμης».
 Στην γνωριμία του με τον Τίτο Πατρίκιο, που ξεκινάει από τα χρόνια της Κατοχής, όταν ο ποιητής ήταν έφηβος, αναφέρθηκε αρχικά ο Μάριος Πλωρίτης, μιλώντας ακόμα για έναν άνθρωπο «ενεργό, άγρυπνο, έτοιμο να αντισταθεί σε κάθε
είδους βία» αναγνωρίζοντας ως χαρακτηριστικό της προσωπικότητάς του τον ουμανισμό, με την έννοια που είχε στην Αναγέννηση, αντίθετο σε κάθε δογματισμό. «Στην ανθρωπολογία του δεν έχει αυταπάτες, ξέρει πως ο άνθρωπος μπορεί να είναι πλάστης ιδεών αλλά και ολετήρας, έξοχος αγωνιστής αλλά και αλύγιστα ηττημένος», πρόσθεσε.
 Ο τίτλος του βιβλίου «Η αντίσταση των γεγονότων» απασχόλησε αρχικά τη συγγραφέα Χριστίνα Ντουνιά, η οποία και τον χαρακτήρισε αμφίσημο και προκλητικό λέγοντας στη συνέχεια: «H ποίηση για τον Τίτο Πατρίκιο είναι ένα κλειδί μαγικό, που αναζητά απαντήσεις σε ερωτήματα που δεν έχουν τεθεί». 
 «Είναι σπουδαίος όταν μιλά, όταν τσακώνεται και όταν αποφασίζει με ποιους θα πάει και ποιους θα αφήσει», είπε ο καθηγητής Δημήτρης Ψυχογιός. «Αγαπά τις μικρές αγορές αλλά δεν αποφεύγει και τις μεγάλες», πρόσθεσε ο ίδιος, για να παρατηρήσει, αναφερόμενος στη νέα θέση του ποιητή στο προεδρείο της Πολιτιστικής Ολυμπιάδας: «Αν αντέξει θα τα καταφέρει...». Ο ίδιος αναρωτήθηκε με χιουμοριστική διάθεση για το ποια μπορεί να είναι τα αισθήματα του Σωτήρη Κούβελα σήμερα που ένας ποιητής έχει αυτή τη θέση... 
 Στη σημασία του χρόνου, της μνήμης και του παρελθόντος στο νέο ποιητικό βιβλίο
του Πατρίκιου, που δεν έχει σχέση ούτε με αναδρομή ούτε με απολογισμό, αναφέρθηκε ο ποιητής Αναστάσης Βιστωνίτης για να διαπιστώσει ότι ενώ το ύφος των νέων ποιημάτων του Τ. Πατρίκιου δεν είναι καβαφίζον, η διάθεσή του είναι καβαφική.
 Ο Δημήτρης Μαρωνίτης, παίρνοντας τελευταίος το λόγο μίλησε διεξοδικά για το σύνολο του ποιητικού έργου του Τίτου Πατρίκιου, για την «ελαφρώς αυτοσαρκαστική ψυχραιμία» της ποίησής του, για τον γλυκό ή στυφό ηδονισμό της,
που φτάνει στο όριο της ηδονοθηρίας, και διαπίστωσε: «Τα ποιήματά του δεν κρύβουν τίποτα. Παράγουν σκέψη και η σκέψη παράγει αισθήματα. Ο αναγνώστης δεν
