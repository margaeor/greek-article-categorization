<html><!--
Web Author:  Αριστείδης Παλιούρας email: aris@enet.gr
--><head><title>E Online - ΤΕΧΝΕΣ</title></head><BODY BGCOLOR="#FFFFFF"><!--msnavigation--><table BGCOLOR="#FFFFFF" border="0" cellpadding="0" cellspacing="0" width="100%"><tr><td BGCOLOR="#FFCC00" valign="top" width="1%">
<P ALIGN="CENTER"><IMG SRC="../../standard/gia.gif" ALT="ΕΛΕΥΘΕΡΟΤΥΠΙΑ - Για να μη μένετε θεατές στα γεγονότα" WIDTH=100 HEIGHT=92><BR><FONT SIZE=2><B>

Τετάρτη   13/12/2000
</B></FONT>

		<BR>

		<BR>

		<A HREF="../../keimena/kairos/kairos.htm"> <IMG SRC="../../standard/kairos.gif" ALT="ΚΑΙΡΟΣ" WIDTH="89" HEIGHT="55" BORDER="0"></A>

		<BR>

		<BR> <b> <font size=2> ΣΤΗΛΕΣ  </font> </b> <BR>

		<BR><A HREF="../../stiles/sfigmos.htm"><IMG SRC="../../standard/lbar/sfigmos.gif" ALT="ΣΦΥΓΜΟΣ" BORDER=0 width=103 height=17></A><BR>

		<A HREF="../../stiles/apopsis.htm"><IMG SRC="../../standard/lbar/apopsis.gif" ALT="ΑΠΟΨΕΙΣ" BORDER=0 width=103 height=17></A><BR>

		<A HREF="../../stiles/politika.htm"><IMG SRC="../../standard/lbar/politika.gif" ALT="ΠΟΛΙΤΚΑ ΠΑΡΑΣΚΗΝΙΑ" BORDER=0 width=103 height=17></A><BR>

		<A HREF="../../stiles/analisi.htm"><IMG SRC="../../standard/lbar/analisi.gif" ALT="ΑΝΑΛΥΣΗ ΓΕΓΟΝΟΤΩΝ" BORDER=0 width=103 height=17></A><BR>

		<A HREF="../../stiles/kafenio.htm"><IMG SRC="../../standard/lbar/kafen.gif" ALT="ΚΑΦΕΝΕΙΟ Η ΕΛΛΑΣ" BORDER=0 width=103 height=17></A><BR>

		<A HREF="../../stiles/diethni.htm"><IMG SRC="../../standard/lbar/diethni.gif" ALT="ΔΙΕΘΝΗ" BORDER=0 width=103 height=17></A><BR>

		<A HREF="../../stiles/prosopa.htm"><IMG SRC="../../standard/lbar/prosopa.gif" ALT="ΠΡΟΣΩΠΑ" BORDER=0 width=103 height=17></A><BR>

		<BR><b><font size=2> ΟΔΗΓΟΙ </font> </b>

		<BR>

		<BR>

		<A HREF="http://193.92.17.20/tv/tvfrm.htm"><IMG SRC="../../standard/lbar/tv.gif" ALT="ΤΗΛΕΟΡΑΣΗ" BORDER=0 width=103 height=17></A><BR>

		<A HREF="../../keimena/cinema/cinema.htm"><IMG SRC="../../standard/lbar/cinema.gif" ALT="ΚΙΝΗΜΑΤΟΓΡΑΦΟΙ" BORDER=0 width=103 height=17></A><BR>

		<A HREF="../../keimena/cinema/theatres.htm"> <IMG SRC="../../standard/lbar/theatres.gif" ALT="ΘΕΑΤΡΑ" BORDER=0 width=103 height=17></A><BR>

		<A HREF="http://www.enet.gr/finance/firstfin.htm"><IMG SRC="../../standard/lbar/xrima.gif" ALT="ΧΡΗΜΑΤΙΣΤΗΡΙΟ" BORDER=0 width=103 height=17></A><BR>

		<A HREF="../../stiles/mediaw.htm"><IMG SRC="../../standard/lbar/mediaw.gif" ALT="ΤΟΥ ΚΟΣΜΟΥ ΤΑ MEDIA" BORDER=0 width=103 height=17></A></P><BR>

		<BR>
		<BR>

		</td></P></td><td valign="top" width="24"></td><!--msnavigation--><td valign="top"><div align="left"><table border="0" width="454"><MAP NAME="FrontPageMap"><AREA SHAPE="CIRCLE" COORDS="367, 41, 11" HREF="../../art.htm"><AREA SHAPE="CIRCLE" COORDS="393, 41, 11" HREF="http://www.enet.gr/"><AREA SHAPE="CIRCLE" COORDS="422, 41, 11" HREF="../../fpage.htm"></MAP>  <tr>    <td width="455"><IMG SRC="../../standard/abar-s.jpg" ALT="ΕΛΕΥΘΕΡΟΤΥΠΙΑ - ΤΕΧΝΕΣ" WIDTH=451 HEIGHT=71 USEMAP="#FrontPageMap" BORDER=0></td>  </tr>  <tr>    <td height="30" width="455"></td>  </tr>  <tr>    <td width="455">


<b>«Τ</b>ο να βγεις περίπατο στον Πειραιά εκείνη την εποχή ήταν σαν να σεργιανίζεις σε μια γιγαντιαία σκηνογραφία με βράχια και ωραία σπίτια, με αγάλματα και αετώματα», έλεγε και έγραφε ο Γιάννης Τσαρούχης, του οποίου το ακάματο και οξυδερκές καλλιτεχνικό μάτι έβλεπε γύρω του τη φύση, τα οικήματα, τον κόσμο σαν ένα πελώριο, άλλοτε γοητευτικό, άλλοτε όχι, σκηνικό.<p>
 Αυτό ακριβώς αντανακλούσε και η βαθιά και αντιπροσωπευτική μιας ιδιόμορφης ευφυΐας φράση, που συνήθιζε να λέει στους φίλους του: «Η Ελλάδα είναι ωραία ως

σκηνικό, αλλά όχι ως παράσταση». Φράση η οποία έχει αναπαραχθεί και χρησιμοποιηθεί κατά κόρον -ακόμη και άστοχα- από πολλούς...<p>
 Δεν θα μπορούσε, επομένως, ο ανήσυχος καλλιτέχνης να μην κάνει πράξη αυτό το ολοζώντανο ερέθισμα που αισθανόταν πως τον κατέκλυζε. Να μην ασχοληθεί, δηλαδή, και ο ίδιος με τη σκηνογραφία.<p>
 Παράλληλα με το καθαυτό ζωγραφικό έργο του η σκηνογραφική δουλειά του υπήρξε αναλόγως σημαντική και πλούσια -μολονότι, κατά γενική παραδοχή, εκκρεμεί μια επιστημονική μελέτη της.<p>
 Καθεμία από τις δεκάδες σκηνογραφίες του, ήδη από τις νεανικές (που ήταν φανταστικές), αποτελεί από μόνη της αυτόνομο έργο τέχνης, στο οποίο συμπυκνώνεται πολλές φορές η εμπνευσμένη ευρηματικότητα του Τσαρούχη, η οποία δημιουργούσε, εκ του μηδενός, ολόκληρους κόσμους παραμυθητικών διαστάσεων, αναφορών και συνειρμών... <p>
 Ολα αυτά καθίστανται προφανή στη νέα έκθεση, που εγκαινιάστηκε προ λίγων ημερών, στο Ιδρυμα Γιάννη Τσαρούχη (Πλουτάρχου 28, Μαρούσι, τηλ. 8062636-7), στην οποία φωτίζεται για πρώτη ίσως φορά με τρόπο άμεσα «παράλληλο» η σχέση της ζωγραφικής τού καλλιτέχνη με τη σκηνογραφία. Κι αυτό, με αρκετά δείγματα που για πρώτη φορά εκτίθενται για το κοινό. <p>
 Στην έκθεση βρίσκονται σφιχταγκαλισμένες δίπλα δίπλα όλες οι ζωγραφικές τάσεις

του Τσαρούχη, με την αντίστοιχη, κατά εποχή, σκηνογραφική δουλειά του, μια μορφή δημιουργίας την οποία δεν εγκατέλειψε ώς το τέλος. Σφιχταγκαλιασμένες κατά ομάδες. Ετσι που ο επισκέπτης διατρέχει μια πορεία κατά την οποία παρακολουθεί την ιδιαίτερη διαλεκτικότητα μεταξύ των δύο στενά αλληλένδετων δημιουργιών του, που μόνο ως ένα όλο μπορούν να ιδωθούν. <p>
 Βλέπει κατ' αρχάς τα παιδικά του σχέδια (του '25), μαζί με τα παιδικά σκηνικά και κοστούμια που δημιούργησε η φαντασία του από το ερέθισμα που άντλησε από τη ζωή: την «Ηλέκτρα» με ενδυμασία χωρικών ('27), τη «μεταφορά του νεκρού», ένα κολάζ ζωγραφισμένο, από δραματοποιημένο διήγημα του Παπαδιαμάντη ('26-'27), τα έξι μυκηναϊκά κοστούμια, μαζί με τον «Οιδίποδα», τη «Μήδεια», τον «Μάκμπεθ», τη «Σαλώμη», την «Ιφιγένεια εν Αυλίδι» και τις «Φοίνισσες» του '26 και του '27. Εργα που τον συγκλόνισαν θεματικά από παιδί... <p>
 Για να ακολουθήσει η κυβιστική φάση του (νεκρή φύση του '35) μαζί με τα κυβιστικά σκηνικά του για τη σοφόκλεια «Ηλέκτρα» της Κοτοπούλη.<p>
 Δίπλα στο μοντέρνο «Ποδηλάτη» του '36 και τον «Νέο με τα άσπρα λινά» της ίδιας

εποχής βρίσκονται τα επίσης μοντέρνα, με έντονα χρώματα, σκηνικά του Τσαρούχη,

για έργα των Γκολντόνι, Σέξπιρ, Οστρόφσκι, Σίλερ, Ντεμπισί και Στραβίνσκι. Χρώματα, φαντασία και δημιουργικότητα στο απώγειό τους...<p>
 Ομως, εξίσου γοητευτικά για τον επισκέπτη αναδεικνύονται και τα τοπία. Τα φανταστικά τσαρούχεια τοπία, του '70 ή του '78, στην αισθητική γραμμή των οποίων ο ζωγράφος δημιούργησε τα σκηνικά για τη «Νόρμα» του Μπελίνι, τον σοφόκλειο «Φιλοκτήτη» κ.ο.κ. <p>
 Χωρίς να παραλείψουμε τις αριστουργηματικές μελέτες του για τη «Μαρία Στιούαρτ» του Σίλερ, τη «Μήδεια» του Ευριπίδη, με σκηνικά σύγχρονα και αρχαία κοστούμια ('68), το σκηνικό του «Οιδίποδα επί Κολωνώ» για κλειστό θέατρο ('68)

...απέναντι από τον κλασικό πια Ντομινίκ των «Εποχών», στο μαύρο φόντο που τόσο αγαπούσε ο Τσαρούχης.<p>
 Ενα τεράστιο θεατρικό ρεπερτόριο, στο οποίο η δημιουργική φαντασία του αποδεικνυόταν αστείρευτη. <p>
 Τι οπτική πανδαισία για τον επισκέπτη είναι όμως και οι υπεριπτάμενες αέρινες φιγούρες με τα ονειρικά χρώματα ('71) για τα μπαλέτα του, μαζί με τα σκηνικά τους! <p>
 Κοντά στο περίφημο «Καφενείον-Νέον» βρίσκονται τα εσωτερικά νεοκλασικών οικιών, όπως το σαλόνι της θείας του στο σπίτι του Τσίλερ ('71), που θα το κάνει σκηνικό για την «Αντιγόνη».<p>
 Στο δεύτερο όροφο, τα μνημόσυνα του '47 και του '50, με τις μαυροφορεμένες χήρες, αποτέλεσαν το πρότυπο των γυναικείων μορφών για τις «Τρωάδες» (του '77 με σύγχρονα κοστούμια). Ενώ οι στρατιώτες και οι ναύτες του, σε όλα τα έργα που χρειάζονταν στρατό ή ναυτικό, υπήρξαν τα μοντέλα που υιοθέτησε ο καλλιτέχνης.<p>
 Στο ίδιο επίπεδο, εκτός από τη «Στέλλα Βιολάντη» για το θίασο Μαρίκας Κοτοπούλη και τη «θυσία της Ιφιγένειας», βρίσκονται και σκηνικά για έργα που δεν πρόλαβε να πραγματοποιήσει. Οπως ο «Ορέστης».<p>
 Μια βόλτα από το Ιδρυμα Τσαρούχη θα σταθεί για αρκετούς αποκαλυπτική... Αποκαλυπτική για τους κόσμους, τις μορφές και τα σχήματα που γεννούσε, πολύ μπροστά από την εποχή του, ο νους και πραγματοποιούσε το μαγικό χέρι του καλλιτέχνη. Μετουσιώνοντας το θεατρικό λόγο με άνεση σε πλαστική γλώσσα, στην οποία το φως κατείχε μια ξεχωριστή, σχεδόν μεταφυσική, θέση. Ενώ οι πρωτόγνωροι σκηνογραφικοί αναχρονισμοί ήταν το γόνιμο αποτέλεσμα των διδαχών του «από τη μεγάλη τέχνη της κλασικής Ελλάδας και της Αναγέννησης του Καραβάτζιο». <p>
 <b>IΩANNA KΛEΦTΟΓIANNH</b><p>


</td>  </tr></table></div><p>  <!--msnavigation--></td></tr><!--msnavigation--></table><br><center><table width = 640> <CENTER><b> Επικοινωνήστε με την </b><A HREF="mailto:elef@enet.gr">"E on-line"</A> <p><b> Copyright © 2000 Χ. Κ. Τεγόπουλος Εκδόσεις Α.Ε.</b><br> <br><font size = 2><b> ΑΠΑΓΟΡΕΥΕΤΑΙ </b> η αναδημοσίευση, η αναπαραγωγή, ολική, μερική ή περιληπτική, ή κατά παράφραση, ή διασκευή απόδοση του περιεχομένου της ηλεκτρονικής εφημερίδας με οποιονδήποτε τρόπο, μηχανικό, ηλεκτρονικό, φωτοτυπικό, ηχογράφησης ή αλλο, χωρίς προηγούμενη γραπτή άδεια του εκδότη. Νόμος 2121/1993 και κανόνες Διεθνούς Δικαίου πού ισχύουν στην Ελλάδα.</font></CENTER></table></center></body></html>
