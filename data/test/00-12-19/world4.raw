 Αν και «προεξοφλημένη», η ανακοίνωση ότι ο Κόλιν Πάουελ θα αναλάβει νέος υπουργός Εξωτερικών και ότι τη θέση της Συμβούλου Εθνικής Ασφαλείας θα καταλάβει η Κοντολίζα Ράις, έγινε δεκτή με ικανοποίηση από τους συμμάχους των ΗΠΑ, που όμως ανησυχούν για τις απομονωτικές τάσεις της κυβέρνησης Μπους και με τις αναμενόμενες αντιδράσεις από τους παλιούς εχθρούς, όπως το Ιράκ.
 Χαρακτηριστική της ευρωπαϊκής στάσης, που όμως δεν αφορά την επιλογή προσώπων αλλά το γενικότερο πνεύμα της νέας κυβέρνησης, είναι η δήλωση του Γάλλου προέδρου, Ζακ Σιράκ, ο οποίος κάλεσε τις ΗΠΑ «να γυρίσουν την πλάτη στη διπλή πρόκληση της εσωστρέφειας και της μονομέρειας».
 «Ο κόσμος έχει ανάγκη μιας Αμερικής που ανταποκρίνεται στις υψηλές παγκόσμιες ευθύνες που της αναλογούν», τόνισε προσθέτοντας ότι «η συμμετοχή της Αμερικής παραμένει απαραίτητη σε αυτό τον αβέβαιο μεταψυχροπολεμικό κόσμο. Μόνο μαζί, Ευρωπαίοι και Αμερικανοί θα μπορέσουν να λύσουν τα μεγάλα κοινά προβλήματα...».
 Στην προεκλογική εξαγγελία του Τζορτζ Μπους για στρατιωτική αποδέσμευση των ΗΠΑ από τα Βαλκάνια και τους συνακόλουθους ευρωπαϊκούς φόβους αναφέρθηκε χθες η Κοντολίζα Ράις, δηλώνοντας ότι ο εκλεγμένος πρόεδρος των ΗΠΑ εξετάζει το ενδεχόμενο να «επανεκτιμήσει» την παρουσία αυτή, όχι όμως μονομερώς.
 Οπως είπε, οι σύμμαχοι των ΗΠΑ θα διαπιστώσουν ότι η Ουάσιγκτον «είναι ένας πιστός σύμμαχος» και η επανεκτίμηση θα γίνει «σε συνεννόηση με τους συμμάχους μας. Τίποτα δεν θα γίνει μονομερώς».
 Ο Βρετανός υπουργός Eξωτερικών «χαιρέτισε θερμά» την τοποθέτηση του Πάουελ στην ηγεσία του Στέιτ Ντιπάρτμεντ. Οπως είπε ο βετεράνος του Πολέμου στον Κόλπο είναι «καλός φίλος της Μεγάλης Βρετανίας». Ο αρχηγός του Φόρεϊν Οφις δήλωσε ότι οι βρετανικές δυνάμεις και η κυβέρνηση είχαν ευρεία συνεργασία κατά
την επιτυχή επιχείρηση για την απώθηση του Ιράκ από το Κουβέιτ.
 Στη Βαγδάτη, ο διοικητής της ιρακινής αεράμυνας στρατηγός Σαχίν Μοχαμάντ Γιασίν, δήλωσε ότι «οι απειλές του Πάουελ δεν μας φοβίζουν και δεν θα μας κάνουν να υποκύψουμε». Περισσότερο συνετός, ο βετεράνος αντιπρόεδρος της κυβέρνησης, Ταρέκ Αζίζ, δήλωσε ότι δεν περιμένει αλλαγή στην αμερικανική πολιτική, είτε στην ηγεσία είναι οι Ρεπουμπλικανοί, είτε είναι οι Δημοκρατικοί. Οπως είπε, στην Αμερική κυβερνά ένας θεσμός, το χρήμα. Ο Σαάντ Κασέμ Χαμουντί, υπεύθυνος του κυβερνώντος κόμματος Μπάαθ, δήλωσε ότι η νέα αμερικανική κυβέρνηση θα πρέπει να επιλέξει τον διάλογο και όχι τη βία για να διευθετήσει τα προβλήματα που εκκρεμούν.
 Ο υφυπουργός Aμυνας του Ισραήλ Εφρέμ Σνεχ καλωσόρισε τον διορισμό. Τόνισε ότι η χώρα του είναι ενθαρρυμένη από τη δέσμευση του Πάουελ στη συνέχιση της αμερικανικής πολιτικής με στόχο τη διευκόλυνση της ειρηνευτικής διαδικασίας μεταξύ Ισραηλινών και Παλαιστινίων και ότι η στρατιωτική εκπαίδευσή του και ο ηγετικός του ρόλος στον Πόλεμο του Κόλπου τον καθιστούν πλήρως ενήμερο για τον
ρόλο των κακοποιών κρατών. Ο Πάουελ είπε ότι θα παρακολουθεί από κοντά όποιες συνομιλίες γίνουν επί κυβερνήσεως Κλίντον και ότι είναι απολύτως δεδομένο πως υπό τον Μπους η Αμερική θα μείνει δεσμευμένη στη Μέση Ανατολή.
 Ο βασιλιάς της Ιορδανίας Αμπντάλα και ο εκλεγμένος πρόεδρος των ΗΠΑ Τζορτζ Μπους είχαν τηλεφωνική συνομιλία. Ο πρόεδρος της Γιουγκοσλαβίας Βόισλαβ Κοστούνιτσα δήλωσε ότι περιμένει λιγότερη αμερικανική παρουσία στα Βαλκάνια με
