Το πρόβλημα της διασφάλισης των συναλλαγών μέσω ηλεκτρονικών δικτύων έρχεται να
αντιμετωπίσει το προεδρικό διάταγμα που προωθείται από τα συναρμόδια υπουργεία. Το διάταγμα εξομοιώνει την ηλεκτρονική υπογραφή με την ιδιόχειρη και ορίζει την Εθνική Επιτροπή Τηλεπικοινωνιών-Ταχυδρομείων (ΕΕΤΤ) ως αρμόδια να διαπιστεύει όσους θα πιστοποιούν το γνήσιο της ηλεκτρονικής υπογραφής.
 Το προεδρικό διάταγμα προωθείται από τα υπουργεία Μεταφορών, Δικαιοσύνης, Εθνικής Οικονομίας και Δημόσιας Διοίκησης τα οποία υιοθετούν έτσι οδηγίες της Ευρωπαϊκής Ενωσης που έχουν εκδοθεί τους τελευταίους μήνες. Η ανάγκη θέσπισης κανόνων για την ηλεκτρονική υπογραφή ξεκινά από το γεγονός ότι είναι δυνατόν κάθε κάτοχος ηλεκτρονικού υπολογιστή να μπορεί, χωρίς να σηκωθεί από την καρέκλα του, να παίζει στα χρηματιστήρια όλου του κόσμου, να κινεί τραπεζικούς
λογαριασμούς, να αγοράζει και να πουλά ακίνητα και να υποβάλλει αιτήσεις προς δημόσιους και ιδιωτικούς φορείς.
 Το ερώτημα όμως είναι πώς θα διασφαλίζεται ότι εκείνος που, παραδείγματος χάρη, κάνει την αίτηση ή υπογράφει την επιταγή είναι πράγματι το πρόσωπο που αναφέρεται και όχι κάποιος με κακές προθέσεις. Η τεχνολογία παρέχει διαφόρους τρόπους πιστοποίησης, μεταξύ των οποίων περιλαμβάνεται η χρήση «έξυπνης κάρτας» που θα εμπεριέχει κωδικό αλγόριθμο ο οποίος θα αντιστοιχεί αποκλειστικά σε ένα χρήστη. Στην περίπτωση αυτή όμως θα πρέπει να υπάρχει ένας
φορέας ο οποίος θα χορηγεί την «έξυπνη κάρτα», θα γνωρίζει τον κωδικό και θα επιβεβαιώνει το «γνήσιο της υπογραφής» σε εκείνον που δέχεται το αίτημα (π.χ. την τράπεζα που δέχεται εντολή πληρωμής).
 Οπως αναφέρει σχετική ανακοίνωση του υπουργείου Μεταφορών, η παροχή πιστοποίησης της ηλεκτρονικής υπογραφής θα είναι δυνατό να παρέχεται χωρίς προηγούμενη άδεια, αλλά όσοι την αναλαμβάνουν θα έχουν ειδικές ευθύνες. Για όσους φορείς όμως επιθυμούν να είναι διαπιστευμένοι, ορίζεται ότι φορέας διαπίστευσης θα είναι η ΕΕΤΤ. Εννοείται ότι οι φορείς που θα παρέχουν πιστοποίηση ηλεκτρονικής υπογραφής θα αποκτούν σταδιακά μεγάλη ισχύ καθώς θα είναι σε θέση να γνωρίζουν σε μεγάλη έκταση τις προτιμήσεις, τις τάσεις και να
έχουν σαφή εικόνα για τις κατευθύνσεις της αγοράς.
