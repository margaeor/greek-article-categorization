Δεκαπενθήμερο ξεκούρασης στον ΠΑΟΚ αλλά με ανοιχτά τρία μέτωπα που θα κρίνουν, σε μεγάλο βαθμό, τη συνέχεια. Οικονομικό, παραχωρήσεις παικτών και αποκτήματα είναι τα τρία θέματα που απασχολούν Μπατατούδη και Μπάγεβιτς, με τη σειρά που ετέθησαν.
 Ο Μπατατούδης άκουσε Σάββατο βράδυ από τον Μπάγεβιτς να του μεγιστοποιεί για πρώτη φορά το οικονομικό πρόβλημα. Μερική λύση εντός της εβδομάδας και ολική ώς το τέλος του έτους υποσχέθηκε ο μεγαλομέτοχος. Ο Μπάγεβιτς κράτησε επιφυλάξεις, αλλά δεν έκανε τις δηλώσεις μετά τον αγώνα με τον Αθηναϊκό, όπως το περιβάλλον του έλεγε μετά την αποχώρησή του από την προπόνηση της Πέμπτης.
 Δεύτερο θέμα, μείζον για πρόεδρο και προπονητή, είναι ορισμένοι παίκτες, με πρώτο τον Μπράτιτς που επιβαρύνουν πολύ τα οικονομικά και δεν έχουν ανταποκριθεί στις προσδοκίες της τεχνικής ηγεσίας. Πρώτος στη λίστα είναι ο Μπράτιτς, τον οποίο παζαρεύουν μάνατζερ σε Βέλγιο και Ολλανδία και σε νούμερα κάτω απ αυτά που δαπανήθηκαν για την απόκτησή του.
 Η περαιτέρω ενίσχυση της ομάδας είναι ένα ακόμη θέμα αλλά με την προϋπόθεση ότι θα αντιμετωπισθεί το οικονομικό. Τα ονόματα των δύο έγχρωμων της Καλαμάτας Μποάτε και Σοάρεζ, καθώς και του Ρόμπερτς του Πανιώνιου έπεσαν πάνω στο τραπέζι, αλλά ο Μπάγεβιτς επέμεινε στην άρχική του θέση για αντιμετώπιση του οικονομικού προβλήματος.
 Ο ΠΑΟΚ ξεκινά σήμερα προπονήσεις, αλλά διακόπτει την Παρασκευή. Θα ξαναβρεθούν στο γήπεδο οι ποδοσφαιριστές του τη δεύτερη μέρα των Χριστουγέννων.
