 «Ο Ζέτερμπεργκ είναι αναγκασμένος πλέον να δει την πλάτη του Νινιάδη». Η απόδοση ορισμένων ποδοσφαιριστών, οι οποίοι δεν είχαν αρκετά παιχνίδια στα πόδια τους, αλλά εντυπωσίασαν χθες το βράδυ στον Πύργο, σύμφωνα με τον Γιάννη Μαντζουράκη, έστειλαν το μήνυμα στους λεγόμενους βασικούς για τη συνέχεια σε Ελλάδα και Ευρώπη. Ο προπονητής του Ολυμπιακού, εμφανώς ικανοποιημένος από την απόδοση των «ερυθρολεύκων», παραδέχθηκε στο τέλος. στη συνέντευξη Τύπου, ότι «είμαι ο πρώτος που χάρηκα για την παρουσία των παιδιών που δεν έχουν παίξει αρκετά» και πρόσθεσε: «Εκτός από τον Ανδρέα θα πάρουν και άλλοι παίκτες φανέλα βασικού, έπειτα από αυτό το παιχνίδι».
 Και ο Μαντζουράκης κατέληξε: «Ο Ολυμπιακός έπαιξε πολύ καλά μετά το γκολ του Νινιάδη. Με 10 παίκτες κυκλοφορήσαμε πολύ καλά την μπάλα και φθάσαμε σε αυτό το αποτέλεσμα. Πρέπει να πω όμως, ότι στο πρώτο μέρος είχαμε την τύχη με το μέρος μας. Ο Ολυμπιακός έχει πολλές υποχρεώσεις και έχει ανάγκη από όλους τους παίκτες του. Το ότι κερδίσαμε με δέκα παίκτες είναι θέμα δουλειάς μέσα στο γήπεδο. Δεν θέλω να πείσω κανένα με τα λόγια, αλλά με τα έργα».
 Ο καλύτερος ποδοσφαιριστής του Ολυμπιακού στον Πύργο, ο Ανδρέας Νινιάδης, δήλωσε: «Μπήκαμε φοβισμένοι στο παιχνίδι, αλλά κερδίσαμε δίκαια στο τέλος. Μέτρησε πολύ το γεγονός ότι σκοράραμε σχεδόν αμέσως μετά την αποβολή του Χούτου. Οσες φορές έχω αγωνιστεί, δίνω τον καλύτερό μου εαυτό και βάζω τον Ολυμπιακό πάνω από τον Ανδρέα». Ο Ανδρέας Νινιάδης πέτυχε το πρώτο γκολ στο ίδιο λεπτό (42') και στην ίδια εστία που είχε σκοράρει και πέρυσι στον Πύργο! Μάλιστα, σχολίασε: «Φαίνεται πως είναι η τυχερή μου εστία». 
 Ο προπονητής του Πανηλειακού Μάκης Κατσαβάκης υποστήριξε: «Συγχαρητήρια στους παίκτες μου, αλλά δυστυχώς τέτοια αναποδιά, τόσα χρόνια που ασχολούμαι με το ποδόσφαιρο, δεν μου έχει ξανατύχει. Μας αδικεί το αποτέλεσμα και φεύγουμε από το γήπεδο με πολύ άσχημο σκορ. Το δεύτερο γκολ που δεχθήκαμε ήταν πολύ καθοριστικό για την ψυχολογία των ποδοσφαιριστών. Εύχομαι την τύχη που είχε ο Ολυμπιακός σήμερα, να την έχει και με τη Λιόν και να προκριθεί. Ο Γιαννακίδης έδειξε σημάδια κόπωσης και για αυτό αντικαταστάθηκε, ενώ ο Αλμανίδης βοήθησε όσο μπορούσε».
 Ο Παναγιώτης Ζιάκας τόνισε: «Σημασία έχει ότι έγινε ένας πολύ καλός αγώνας. Ημασταν αρκετά άτυχοι στο πρώτο ημίχρονο, αλλά στο τέλος χάσαμε το παιχνίδι. Εύχομαι ο Ολυμπιακός να προκριθεί εις βάρος της Λιόν. Επίσης, πρέπει να βρεθεί μια άκρη με αυτό το αλαλούμ που επικρατεί με το πρωτάθλημα. Ο Ολυμπιακός είχε κάποια παιχνίδια από την Ευρώπη στα πόδια του και γι' αυτό έπαιξε σήμερα τόσο καλά. Εμείς μετά από τέτοια αποχή δεν μπορούσαμε να βρούμε τον καλό μας εαυτό».
