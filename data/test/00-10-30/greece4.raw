Ο εφιάλτης της νόσου των τρελών αγελάδων, που πλανάται στην Ευρώπη, και οι αποκαλύψεις που κάνουν λόγο για επανεμφάνιση κρουσμάτων στη Γαλλία, δεν άφησε αδιάφορη την Εισαγγελία Αθηνών, που έσπευσε να «προασπίσει» τη δημόσια υγεία. 
 Ο προϊστάμενος της Εισαγγελίας Πρωτοδικών Ιωάννης Σακελάκος έδωσε εντολή να διενεργηθεί κατεπείγουσα προκαταρκτική εξέταση για το θέμα. Ετσι, ο εισαγγελέας Αγορανομίας Λεωνίδας Λαζαράκος καλείται να απαντήσει μέσα σε εύλογο χρονικό διάστημα σε δύο βασικά ερωτήματα: 
 - Αν γίνεται εισαγωγή κρεάτων ή άλλων «ύποπτων» προϊόντων από τη Γαλλία, την Αγγλία και το Βέλγιο.
 - Αν κυκλοφορούν στην ελληνική αγορά καλλυντικά ή άλλα προϊόντα για την παρασκευή των οποίων χρησιμοποιούνται ζωικοί ιστοί.
 Η έρευνα διατάχθηκε με αφορμή δημοσιεύματα του ελληνικού Τύπου αλλά και τηλεοπτικά ρεπορτάζ, που αναφέρονταν στα ανησυχητικά φαινόμενα που έκαναν την εμφάνισή τους στη Γαλλία. Σύμφωνα με αυτά, αποκαλύφθηκε ότι τρεις αλυσίδες καταστημάτων διέθεταν στην αγορά εντόσθια και άλλα προϊόντα από κοπάδι στο οποίο εντοπίστηκε αγελάδα που υπέφερε από σπογγώδη εγκεφαλοπάθεια.
 Μάλιστα -σύμφωνα με τα ίδια ρεπορτάζ- η γαλλική κυβέρνηση προσανατολίζεται στην κατάργηση της χρήσης ζωικών αλευρων στη διατροφή των χοίρων, των πουλερικών αλλά και των ψαριών, ενώ ήδη αυτή απαγορεύεται στη διατροφή των βοοειδών.
 Η δικαστική έρευνα πάντως έχει προληπτικό χαρακτήρα, αφού οι επίσημες υγειονομικές ελληνικές αρχές δεν έχουν τοποθετηθεί για το θέμα, ούτε έχουν επισημάνει σχετικό κίνδυνο για τη δημόσια υγεία.
