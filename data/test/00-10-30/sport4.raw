Εστω και αργά, ο Αγγελος Αναστασιάδης έκανε δημόσια ομολογία! «Ναι, έχουμε πρόβλημα με τον Λυμπερόπουλο». Είναι η πρώτη φορά που ο προπονητής του Παναθηναϊκού λέει κάτι τέτοιο. Το γεγονός, μάλιστα, ότι ο διεθνής παίκτης ήταν ώς τώρα στο απυρόβλητο, είχε δώσει τροφή για διάφορα σχόλια. 
 «Παρά τη συγκλονιστική προσπάθεια που κάνει ο Λυμπερόπουλος», συνέχισε, «δεν μπορεί να βρει το δρόμο προς τα δίχτυα. Από τη στιγμή, πάντως, που βρίσκεται μέσα στις ευκαιρίες, το γκολ πιστεύω θα έρθει και το πρόβλημα θα λυθεί».
 Ο Αναστασιάδης δικαιολόγησε εν συνεχεία τον Σόουζα, που, όταν αντικαταστάθηκε στο 69', έφυγε κατευθείαν για τα αποδυτήρια. «Εγώ του έδωσα άδεια», είπε, «επειδή ήταν τραυματίας και έπρεπε να βάλει πάγο». 
 Περί του αγώνα και των χωρίς αντίκρισμα ευκαιριών ακόμη επισήμανε πως «ανάλογα με την απόδοση των ομάδων έπρεπε να είχαμε κερδίσει, επομένως το αποτέλεσμα δεν μας ικανοποιεί».
 Οταν ρωτήθηκε, τέλος, για τη Γιουβέντους (8 Νοεμβρίου, το ματς), ο τεχνικός του ΠΑΟ άλλαξε κουβέντα: 
 «Είναι νωρίς. Εχουμε μπροστά μας το ντέρμπι με την ΑΕΚ. Δεν ξέρω πώς θα είμαστε μέχρι τότε».
 Στον αντίποδα, ο Αρης Βασιλείου αυτή τη φορά έδωσε συγχαρητήρια στους φιλάθλους της ομάδας του. «Ηταν συγκλονιστικοί στις εκδηλώσεις τους και το λέω εγώ, που καυτηρίασα τη στάση τους στον αγώνα με τη Σλάβια Πράγας», ανέφερε χαρακτηριστικά. Οσον αφορά το ματς, ο προπονητής του ΟΦΗ τόνισε: 
 «Δώσαμε σε διάστημα πέντε ημερών δύο σπουδαία ματς. Οι παίκτες είναι αξιέπαινοι, γιατί προσπάθησαν με όσες δυνάμεις τούς είχαν απομείνει».
 Κλείνοντας την αναφορά του, ο Βασιλείου έδωσε και μια αισιόδοξη νότα για τη συνέχεια: 
 «Είμαστε σε καλό δρόμο. Είμαι σίγουρος ότι θα έρθει άμεσα η ανάκαμψη».
 Από πλευράς παικτών, ο Λεωνίδας Βόκολος στάθηκε στις ευκαιρίες και στη μη αξιοποίησή τους, καταλήγοντας: «Αυτά δυστυχώς έχει η μπάλα».
 «Προερχόμασταν από μια καλή εμφάνιση εναντίον της Σλάβια. Δεν πήραμε το αποτέλεσμα που επιθυμούσαμε, όμως δείξαμε τις δυνατότητές μας. Πιστεύω πως ο ΟΦΗ θα βρει σύντομα το δρόμο του».
 Στα αποδυτήρια μετά το τέλος του παιχνιδιού οι Παναθηναϊκοί ήταν μουδιασμένοι, λόγω της δεύτερης ισοπαλίας στο πρωτάθλημα. Καλύτερη ήταν η ατμόσφαιρα παραδίπλα, με τους παίκτες του ΟΦΗ πιο αισιόδοξους για τη συνέχεια.
 Παρών στις εξέδρες του σταδίου «Θόδωρος Βαρδινογιάνης» του Ηρακλείου ήταν κι ένας άνθρωπος του Ντούσαν Μπάγεβιτς, ο Τόλης Δρακόπουλος, που κρατούσε σημειώσεις. Επειδή ο ΟΦΗ παίζει την Κυριακή στην Τούμπα με τον ΠΑΟΚ...
