«Ανασύνταξη, αντεπίθεση και αλληλεγγύη» είναι το σύνθημα που προσπαθεί να εκπέμψει η κυβέρνηση μετά τη χθεσινή συνεδρίαση της Κυβερνητικής Επιτροπής. Ο πρωθυπουργός και οι επτά πρώτοι τη τάξει υπουργοί συζήτησαν επί τρεις και πλέον ώρες τα ακανθώδη προβλήματα των ημερών και χάραξαν τη μεσοπρόθεσμη στρατηγική τους.
 Σχεδόν καθολική ήταν η διαπίστωση ότι το τελευταίο διάστημα η κυβέρνηση «βρέθηκε με την πλάτη στον τοίχο» και επισημάνθηκαν λάθη και παραλείψεις που οδήγησαν σ' αυτό το αποτέλεσμα. Η συζήτηση επικεντρώθηκε στις πρωτοβουλίες που
πρέπει να αναληφθούν στη συνέχεια, ώστε να βελτιωθεί το κλίμα. Ενα μέσο προς αυτήν την κατεύθυνση εκτιμήθηκε ότι είναι το νομοθετικό έργο και συγκεκριμένα: 
  Η ψήφιση του φορολογικού νομοσχεδίου, που περιέχει αρκετές ελαφρύνσεις για μεγάλες μερίδες του πληθυσμού σε συνδυασμό με άλλα μέτρα, όπως το επίδομα θέρμανσης για τους οικονομικά ασθενέστερους.
  Η συζήτηση και ψήφιση του προϋπολογισμού, που θεωρείται ευκαιρία να μεταφέρει η κυβέρνηση την πολιτική αντιπαράθεση σε πεδίο που τη συμφέρει περισσότερο από κάθε άλλο, δηλαδή την οικονομία.
  Το νομοσχέδιο για τη χρηματοδότηση των κομμάτων και των υποψηφίων, για το οποιο η υπουργός Εσωτερικών Βάσω Παπανδρέου θα αρχίσει επαφές με τα κόμματα.
 Σύμφωνα με πληροφορίες, ο πρωθυπουργός υπογράμμισε ότι η κυβέρνηση διαθέτει ένα καλο «όπλο» για να βγει από τη δύσκολη θέση και αυτό είναι η υλοποίηση των
εξαγγελιών που έχει κάνει. «Πρέπει να επιδείξουμε ακόμη μεγαλύτερη αποτελεσματικότητα στο έργο μας», είπε ο κυβερνητικός εκπρόσωπος Δ. Ρέππας.
 Επισημάνθηκαν όμως και λάθη που έχουν γίνει. Χαρακτηριστικά, ο Ακης Τσοχατζόπουλος άσκησε κριτική για την εικόνα που παρουσίασε το ΠΑΣΟΚ στη Βουλή
κατά τη συζήτηση της διάταξης για αλλαγές στο χάρτη των εκλογικών περιφερειών,
κάτι που ερμηνεύτηκε ως αιχμή για τον Ευάγγ. Βενιζέλο, εισηγητή του ΠΑΣΟΚ στη συνταγματική αναθεώρηση. «Δεν έπρεπε ν' ανοίξουμε τώρα θέμα εκλογικού νόμου», είπε ο υπουργός Αμυνας.
 Ο κ. Ρέππας αποσαφήνισε ότι η όποια συζήτηση για τον εκλογικό νόμο θα γίνει μετά την ψήφιση των υπό αναθεώρηση διατάξεων του Συντάγματος. Επίσης, ανακοίνωσε ότι η κυβέρνηση θα κάνει σύντομα παρεμβάσεις ώστε να διασφαλιστεί μεγαλύτερη διαφάνεια στη δράση κρατικών και άλλων υπηρεσιών στο κέντρο και την
περιφέρεια. Η αναγγελία αυτή θεωρείται πρώτη αντίδραση της κυβέρνησης στις καταγγελίες που διατυπώνονται έντονα το τελευταίο διάστημα για φαινόμενα διαφθοράς στον κρατικό μηχανισμό, αλλά και στο χώρο της Τοπικής Αυτοδιοίκησης.
