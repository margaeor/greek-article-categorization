 Αυτό που γνώριζε και χρησιμοποιούσε στην καθημερινή του διατροφή και υγιεινή ο κόσμος εμπειρικά, ότι δηλαδή τα λαχανικά προλαμβάνουν πολλές επώδυνες ασθένειες, όπως τον καρκίνο, το αποδεικνύει πειραματικά πλέον η επιστήμη.
 Τα καρότα και γενικότερα τα καροτονοειδή, το κόκκινο κρασί, το πράσινο τσάι κλ.π., είναι μερικές βασικές φυσικές ουσίες, οι οποίες παρεμποδίζουν να αναπτυχθεί ο καρκίνος του πνεύμονα, ο καρκίνος του προστάτη κ.λπ.
 Αυτά τόνισαν στη διάρκεια της χθεσινής συνέντευξης στο πλαίσιο του 5ου παγκόσμιου συνεδρίου, το οποίο διεξάγεται στη Χερσόνησο, ο καθηγητής της Ιατρικής Σχολής του Πανεπιστημίου Κρήτης Δ. Σπαντίδος και ο καθηγητής της Ιατρικής Σχολής του Λος Αντζελες κ. Μπερν Μποναβίτα.
 Η χημειοπροφύλαξη από τον καρκίνο με τη χρήση φυσικών ουσιών, είναι σήμερα μια
θεμελιώδης επιστημονική τάση, η οποία παλαιότερα είχε παραμεληθεί, ανέφεραν οι
Σπαντίδος και Μποναβίτα. Mε την κατάλληλη διατροφή και τη λήψη συγκεκριμένων φυσικών ουσιών υπάρχουν εντυπωσιακά αποτελέσματα, τόνισαν.
 Ειδικότερα, ο καθηγητής Χολντ από τη Νέα Υόρκη ανακοίνωσε πως η λήψη ασβεστίου, κυρίως από το γάλα και το τυρί, και η βιταμίνη D συμβάλλουν στην ελάττωση του καρκίνου του παχέος εντέρου. Ο Ινδός καθηγητής Βαλχάλα επίσης ανακοίνωσε ότι το σελήνιο ελαττώνει τον καρκίνο του παχέος εντέρου. Ο καθηγητής Χοκ από το Εθνικό Ινστιτούτο Υγείας των ΗΠΑ είπε ότι οι χημικές ουσίες κοζ αναστέλλουν τα ογκογονίδια ΡΑΣ που προκαλούν καρκινογένεση, καθώς και τις κυκλοοξειδονάσεις και τις μεταλοπρωτεΐνες που είναι καρκινογόνες.
 Οι τελευταίες μάλιστα είναι υπεύθυνες και για τις μεταστάσεις. Ταυτόχρονα, όμως, υπάρχουν και συνθετικές ουσίες πλέον, οι οποίες αντιμετωπίζουν αποτελεσματικά μερικές μορφές καρκίνου, μία από αυτές είναι η ασπιρίνη, η οποία απεδείχθη ερευνητικά ότι αντιμετωπίζει τον καρκίνο του παχέος εντέρου.
