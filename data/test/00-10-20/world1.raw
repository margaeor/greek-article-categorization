ΒΕΛΙΓΡΑΔΙ Ενα βήμα προς τη συνεργασία του με την Ενωμένη Αντιπολίτευση για το σχηματισμό ομοσπονδιακής κυβέρνησης έκανε χθες το Λαϊκό Σοσιαλιστικό Κόμμα του Μαυροβουνίου (ΛΣΜ), για να διευκολύνει τις κινήσεις του νέου προέδρου της χώρας, ο οποίος κάλεσε την ηγεσία του στρατού και της αστυνομίας και ζήτησε διαβεβαιώσεις ότι δεν θα σημειωθεί πραξικόπημα. Το ΛΣΜ είναι αντιπολίτευση στο Μαυροβούνιο και συνεργάζεται με το Σοσιαλιστικό Κόμμα του Μιλόσεβιτς στην ομοσπονδιακή Βουλή, αλλά ο αντιπρόεδρός του, Πρέντραγκ Μπουλάτοβιτς, δήλωσε ότι στην εφημερίδα «Βιγέστι» το κόμμα «αντιμετωπίζει την απόφαση να διαλύσει τη συμμαχία». Είπε ακόμη στην εφημερίδα «Γκλας Γιαβνόστι» ότι το κόμμα του είναι έτοιμο για «συναινέσεις και συμβιβασμούς» με το στρατόπεδο του Κοστούνιτσα. Αν η συμμαχία διαλυθεί, ο πρόεδρος της Γιουγκοσλαβίας Βόισλαβ Κοστούνιτσα έχει περισσότερο «ελεύθερα τα χέρια», αν και το ουσιαστικό εμπόδιο είναι οι αντιρρήσεις του προέδρου του Μαυροβουνίου και αρχηγού του κυβερνώντος κόμματος της χώρας Μίλο Τζουκάνοβιτς να σχηματιστεί κυβέρνηση ομοσπονδιακή με πρωθυπουργό αντίπαλό του. Χθες, ο πρόεδρος της Γιουγκοσλαβίας συναντήθηκε με τον πρόεδρο της Σερβίας Μίλαν Μιλουτίνοβιτς, τον αρχηγό των ενόπλων δυνάμεων Νεμπόιζα Πάβκοβιτς και, για πρώτη φορά, με τον αρχηγό των μυστικών υπηρεσιών του Μιλόσεβιτς, Ράντε Μάρκοβιτς. Στη συνέχεια η προεδρία ανακοίνωσε ότι το συμπέρασμα της συνάντησης ήταν πως «ο στρατός και η αστυνομία πρέπει να ανταποκριθούν πλήρως στις νομικές τους υποχρεώσεις». Η συνάντηση κρίθηκε απαραίτητη έπειτα από πληροφορίες ότι νοσταλγοί του Μιλόσεβιτς στο στρατό και στις μυστικές υπηρεσίες απεργάζονται πραξικόπημα εναντίον του νέου προέδρου της Γιουγκοσλαβίας. Πάντως ο στρατηγός Μίλαν Σίμιτς, υπεύθυνος του τμήματος των ενόπλων δυνάμεων για το ηθικό των μονάδων, δήλωσε χθες ότι η ηγεσία του στρατού ήταν έτοιμη να δηλώσει ανυπακοή στον Μιλόσεβιτς, αν της ζητούσε επέμβαση εναντίον των διαδηλωτών στην εξέγερση της 5ης Οκτωβρίου. Είπε ακόμη ότι πολύ νωρίτερα η στρατιωτική ηγεσία είχε ξεκαθαρίσει στον Μιλόσεβιτς πως δεν θα ενεργούσε εναντίον διαδηλωτών, οπότε ο ανατραπείς πρόεδρος μπορούσε να υπολογίζει μόνο στην αστυνομία. (Ασοσιέιτεντ, Γαλλικό, ΑΠΕ) 
