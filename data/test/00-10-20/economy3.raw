Tουλάχιστον 4 από τις 9 εταιρείες που έχουν ήδη θέσει υποψηφιότητα για τη Νέα Χρηματιστηριακή Αγορά δεν θα πάρουν τελικά το πολυπόθητο εισιτήριο εισόδου. Η εξέταση των φακέλων τους κατέδειξε ότι οι επιχειρήσεις αυτές, καθώς ήταν από τις πρώτες που κατέθεσαν αίτηση για τη ΝΕΧΑ, δεν πληρούν τις προϋποθέσεις εισαγωγής στη νέα αυτή αγορά και εντός της επομένης εβδομάδας αναμένεται η διοίκηση του ΧΑΑ να απορρίψει τα ενημερωτικά δελτία τους. Eπιτροπής αξιολόγησης Προκειμένου, άλλωστε να αποφευχθούν παρόμοια φαινόμενα στο μέλλον, το Χρηματιστήριο αποφάσισε χθες τη σύσταση ειδικής επιτροπής που θα αξιολογεί τις νέες υποψηφιότητες για την εισαγωγή εταιρειών στη ΝΕΧΑ. Η επιτροπή αυτή θα απαρτίζεται από τα στελέχη του ΧΑΑ: Αναστασία Στάμου, νομικό, Διονύση Ξένο, προϊστάμενο της υπηρεσίας εισαγωγών της ΝΕΧΑ και Βασίλη Μάργαρη, διευθυντή του Χρηματιστηριακού Κέντρου Θεσσαλονίκης. Στην επιτροπή αυτή θα μπορούν να απευθύνονται, μέσω μιας συνοπτικής παρουσίασης των στοιχείων και των χαρακτηριστικών τους, όσες εταιρείες ενδιαφέρονται να εισαγάγουν τις μετοχές τους στη νέα αγορά προκειμένου να πληροφορηθούν άμεσα εάν πληρούν τις προϋποθέσεις. Ουσιαστικά, η επιτροπή αυτή θα παίζει ρόλο «επιταχυντή» των εισαγωγών, καθώς θα εισηγείται άμεσα στη διοίκηση του ΧΑΑ ποιες εταιρείες είναι έτοιμες ώστε να προχωρήσει η μελέτη και έγκριση του ενημερωτικού τους δελτίου και ποιες δεν πληρούν «με την πρώτη ματιά» τα κριτήρια. Στέλεχος της διοίκησης του ΧΑΑ τόνιζε χθες στην «Ε» ότι «δεν πρέπει να δημιουργείται η εντύπωση στους επιχειρηματίες, τους αναδόχους και τους επενδυτές, ότι η είσοδος στη ΝΕΧΑ αποτελεί μια εύκολη και άνευ ουσιαστικού ελέγχου υπόθεση. Μέσω της επιτροπής αξιολόγησης δίνουμε τώρα στους ενδιαφερόμενους τη δυνατότητα να πληροφορηθούν από πρώτο χέριΣ και πριν καταθέσουν τη σχετική αίτηση εάν τα χαρακτηριστικά και τα μεγέθη των εταιρειών τους θα τους επιτρέψουν την είσοδο στη Νέα Αγορά». Σύμφωνα με την ίδια πηγή, το επόμενο διάστημα οι επίσημες αιτήσεις για τη ΝΕΧΑ αναμένεται να πολλαπλασιαστούν, καθώς το πλαίσιο για τη λειτουργία της αγοράς έχει πλέον ξεκαθαρίσει. Χθες άλλωστε κατατέθηκε μία ακόμη αίτηση, από την εταιρεία Διηνεκής Πληροφορική ΑΕ, η οποία φέτος αναμένει τζίρο 2, 8 δισ. δρχ. και κέρδη προ φόρων 397 εκατ. δραχμές. Αιτήσεις έχουν καταθέσει 8 ακόμη εταιρείες, οι: Γκότσης, Σύναψις, Μάρμαρα Μόσχου, Ευρωσύμβουλοι, Laserlock, Αγροδυναμική, Atena Gold και Unibrain. ΒΑΣΙΛΗΣ ΓΕΩΡΓΑΣ
