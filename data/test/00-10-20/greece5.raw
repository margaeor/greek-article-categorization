ΠΥΡΓΟΣ Στους πέντε δρόμους πρόκειται να βρεθούν σύντομα δεκαπέντε οικογένειες σεισμοπλήκτων του Πύργου, οι οποίες τα τελευταία χρόνια έμεναν στους καταυλισμούς λυομένων που είχαν δημιουργηθεί μετά τους καταστροφικούς σεισμούς του 1993. Με απόφαση της Νομαρχιακής Αυτοδιοίκησης Ηλείας και της Υπηρεσίας Αποκατάστασης Σεισμοπλήκτων όλοι οι καταυλισμοί λυομένων άρχισαν τις τελευταίες εβδομάδες να διαλύονται. Σύμφωνα με τους αρμόδιους, οι συγκεκριμένοι καταυλισμοί δεν έχουν πλέον λόγο ύπαρξης, ενώ σε πολλές περιπτώσεις διαπιστώθηκε ότι είχαν μετατραπεί σε άντρο τοξικομανών και εμπόρων ναρκωτικών. Ομως μαζί με τα ξερά κάηκαν και τα χλωρά- καθώς με τη διάλυση των καταυλισμών δεν ξεσπιτώνονται μόνον οι παράνομοι αλλά και δεκαπέντε πάμπτωχες οικογένειες με ανήλικα παιδιά. Οι σεισμόπληκτοι ζητούν από τη Ν.Α. να προσεγγίσει το πρόβλημά τους με ανθρωπιά και ευαισθησία, καθώς όπως λένε  δεν έχουν χρήματα για να νοικιάσουν σπίτι και αναγκαστικά θα μείνουν στον δρόμο-
