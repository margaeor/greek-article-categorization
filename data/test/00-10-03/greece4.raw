 «Κάναμε το καθήκον μας στο ακέραιο. Σε πολλές περιπτώσεις μάλιστα παίξαμε το κεφάλι μας κορώνα-γράμματα, προσπαθώντας να σώσουμε όσο το δυνατόν περισσότερους επιβάτες. Είναι κρίμα και άδικο, κάποιοι να μας κατηγορούν ότι δεν προσφέραμε βοήθεια σε όλους τους επιβάτες, οι οποίοι, όπως είναι φυσικό, δεν γνώριζαν ότι οι σωτήρες τους ήμασταν εμείς, οι ναυτικοί του πλοίου "Εξπρές
 Γεμάτα πίκρα είναι τα λόγια που βγαίνουν από το στόμα του ναύτη Νίκου Βούρλου,
ο οποίος μαζί με τους συναδέλφους του συγκεντρώθηκαν χθες στην Πανελλήνια Ενωση Ναυτών Εμπορικού Ναυτικού, για να εκφράσουν, όπως είπαν, τον «πόνο» τους. Εναν πόνο που, όπως λέει και ο πρόεδρός τους Αντώνης Νταλακογιώργος, είναι αβάστακτος για κάθε Eλληνα ναυτικό που κύριο μελημά του σε περίπτωση κινδύνου είναι να προστατεύσει ακόμα και με την ίδια του τη ζωή τους επιβαίνοντες στο πλοίο.
 Μαζί με τον Νίκο Βούρλο οι ναύτες-μέλη πληρώματος του μοιραίου πλοίου «Εξπρές Σαμίνα» Γεράσιμος Κούφαλης, Δημήτρης Ιωάννου, Ε. Μιχελάς, Σταύρος Κουφοπαντελής και ο Γ. Μανωλόπουλος, οι οποίοι ξεχωριστά ο καθένας δήλωσαν ότι
δεν είναι δυνατό να κατηγορούνται, αφού έπραξαν στο ακέραιο το καθήκον τους.
 Ο ναύτης Γρηγ. Κούφαλης, που ήταν ναυτολογημένος μόνο τρεις μήνες στο πλοίο, λέει: «Τις εντολές για τη διάσωση των επιβατών μας τις έδινε μέχρι τελευταία στιγμή ο καπετάνιος, ενώ πολλοί από εμάς, που εγκατέλειψαν το πλοίο τελευταίοι, κινδυνεύσαμε να πνιγούμε, αφού όταν πέσαμε στη θάλασσα κινδυνεύσαμε να μας "καταπιεί" η δίνη. Δίναμε σωσίβια σε όλους του επιβάτες που βρίσκονταν στα σαλόνια και στο κατάστρωμα» και καταλήγει: «ας μας πουν τι άλλο να κάναμε.
 «Εριχνα συνέχεια "βαρελάκια" στη θάλασσα, ενώ κάποια στιγμή μαζί με συναδέλφους μου όταν είδαμε την πρώτη κλίση του πλοίου ρίξαμε τις βάρκες με τις οποίες σώθηκαν πάνω από 200 επιβάτες», λέει ο ναύτης Ε. Μιχελάς, ενώ ο συνάδελφός Νίκος Βούρλος, που εκτελούσε τη βάρδια πριν από τη μοιραία πρόσκρουση στο τιμόνι της γέφυρας, αφού χαρακτηρίζει τον υποπλοίαρχο Αναστάσιο
Ψυχογιό άκρως επικίνδυνο, τονίζει τα εξής: «Ο υποπλοίαρχος και ο δόκιμος πλοίαρχος που βρίσκονταν στη γέφυρα δεν είχαν την εμπειρία που έπρεπε να έχουν
 Επίσης, ο ίδιος ναύτης υποστηρίζει ότι το πλοίο «Σαμίνα» δεν είχε παρουσιάσει καμία μηχανική βλάβη ή αβαρία πριν από την πρόσκρουσή του επάνω στις «Πόρτες»,
ενώ είπε ότι όλα τα «βαρελάκια» του ήταν καινούργια.
 Τέλος, ο ναύτης Γ. Μανωλόπουλος τόνισε ότι όλο το πλήρωμα αλλά ειδικότερα οι ναύτες του «έδωσαν και την ψυχή τους» για να σώσουν τον κόσμο.
