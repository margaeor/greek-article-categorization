 Στην αρχή ήταν τα κότερα, τώρα προστέθηκαν τα βυθισμένα καράβια, και ως εκ τούτων η συνεδρίαση αύριο το βράδυ του Εκτελεστικού Γραφείου του ΠΑΣΟΚ αναμένεται να είναι φουρτουνιασμένη, το ίδιο και η συνεδρίαση της Κεντρικής Επιτροπής την Παρασκευή και το Σάββατο.
 Η αναβολή, λόγω του ναυαγίου του «Σάμινα», των συνεδριάσεων αυτών των δύο οργάνων κατά μία εβδομάδα δεν φαίνεται να εκτόνωσε την κρίση που δημιούργησαν στο ΠΑΣΟΚ οι αναφορές, προ δύο εβδομάδων, του Θεόδωρου Πάγκαλου για το στέλεχος εκείνο το οποίο ήταν σε κότερο γνωστού επιχειρηματία και κάλεσε και τον ίδιο να πάει, καθώς και η σύγκρουση που προκλήθηκε στη συνέχεια μεταξύ των Κώστα Σκανδαλίδη και Θεόδωρου Τσουκάτου για τον ποιον εννοούσε ο υπουργός Πολιτισμού. 
 Στελέχη του ΠΑΣΟΚ χθες το βράδυ έκαναν λόγο για μια εξαιρετικά κρίσιμη συνεδρίαση του Ε.Γ. και εξέφραζαν την άποψη ότι τα πράγματα θα πρέπει να ξεκαθαριστούν, να δοθούν εξηγήσεις και να διαχωριστούν οι ρόλοι των στελεχών στην κεντρική οργάνωση.
 Ομως και το ναυάγιο του «Σάμινα» αναμένεται να βαρύνει τη συνεδρίαση, καθώς είναι γνωστή η δυσαρέσκεια του υπουργού Eμπ. Ναυτιλίας Xρ. Παπουτσή με συνεργάτες του υπουργού Εθν. Αμυνας Α. Τσοχατζόπουλου. Τους καταλογίζει ότι διοχέτευαν πληροφορίες την επομένη του ναυαγίου, πως αν και διατέθηκε από την Αεροπορία το ελικόπτερο παντός καιρού «Σούπερ Πούμα», ο υπουργός Ναυτιλίας το κράτησε για να πετάξει ο ίδιος στην Πάρο και δεν το διέθεσε στην επιχείρηση διάσωσης.
 Τα κότερα όμως αναμένεται να είναι αυτά που θα κυριαρχήσουν στη συνεδρίαση του Ε.Γ. Ο Κώστας Σκανδαλίδης φέρεται αποφασισμένος να ζητήσει από τον Θεόδωρο Πάγκαλο να ξεκαθαρίσει τα πράγματα και να κατονομάσει ποιον εννοούσε αποκαθιστώντας τον ίδιο αλλά και το Εκτ. Γραφείο. Ο κ. Σκανδαλίδης, λένε οι συνεργάτες του, θα θέσει ο ίδιος το θέμα στην περίπτωση που ο κ. Πάγκαλος δεν κάνει καμία αναφορά. Η τηλεφωνική επικοινωνία που είχαν οι δυο τους προ ημερών -μετά τη συνέντευξη του κ. Σκανδαλίδη στο «Μέγκα»- φαίνεται ότι δεν ομαλοποίησε τις σχέσεις τους και δεν ικανοποίησε τον κ. Σκανδαλίδη, παρά το γεγονός ότι ο υπουργός Πολιτισμού είπε στον γραμματέα ότι δεν εννοούσε αυτόν όταν έκανε την αναφορά-καταγγελία στο Ε.Γ.
 Στο μεταξύ, ανοιχτό θεωρούν στο ΠAΣΟK και το θέμα του ξεκαθαρίσματος των ρόλων και των αρμοδιοτήτων, κυρίως όσον αφορά αυτές του κ. Τσουκάτου. Αυτοί που θα ήθελαν ο κ. Τσουκάτος να εγκαταλείψει πλέον τη Χ. Τρικούπη είναι ο κ. Σκανδαλίδης και ο γραμματέας Οργανωτικού Μιχ. Νεονάκης, οι οποίοι είναι ενοχλημένοι με την πολυσχιδή δραστηριότητα του βουλευτή Επικρατείας.
 Το θέμα όμως αφορά μόνο τον πρωθυπουργό, καθώς αυτός είναι που θα πάρει τις όποιες αποφάσεις, ενώ ο Θ. Τσουκάτος, όπως λέγεται, δεν δείχνει να ανησυχεί ιδιαίτερα και λέει στους συνομιλητές του ότι γι' αυτόν το θέμα έχει κλείσει.
 «Και να μην υπήρχε θέμα ξεκαθαρίσματος των ρόλων, τώρα εκ των πραγμάτων προέκυψε, γιατί οι σχέσεις έχουν πληγωθεί, έχουν διαταραχθεί και δεν υπάρχει κανένα περιθώριο ομαλής συνεργασίας», έλεγε χθες στέλεχος του κόμματος, εννοώντας φυσικά ότι ο κ. Σκανδαλίδης και ο κ. Τσουκάτος πλέον δεν είναι δυνατόν να συνεργαστούν.
 Το ίδιο στέλεχος, που μάλλον προσπαθεί να ισορροπήσει μεταξύ των δύο πλευρών και να βρει γέφυρες επικοινωνίας, εξέφρασε την άποψη ότι ίσως αργότερα και με πιο ομαλό τρόπο θα γίνουν αλλαγές όσον αφορά τους ρόλους των στελεχών της Χαριλάου Τρικούπη, γιατί «έτσι όπως είναι τα πράγματα δεν λειτουργεί τίποτα».
