 Δεν έφταιξαν μόνο «οι εγκληματικές διαθέσεις και το σατανικό σχέδιο του Ματέι Σορίν», έφταιξαν και οι «πρόδηλα λαθεμένες εκτιμήσεις και ενέργειες του τότε αρχηγού της Ελληνικής Αστυνομίας Αθ. Βασιλόπουλου».
 Κι είναι ο εισαγγελέας Εφετών Αθ. Καφίρης που καταγράφει αναλυτικά μία προς μία τις «πρόδηλα λαθεμένες εκτιμήσεις και ενέργειες του τότε αρχηγού», προκειμένου να στοιχειοθετήσει την πρότασή του στο Συμβούλιο των Eφετών Αθήνας
για παραπομπή του Αθ. Βασιλόπουλου σε δίκη για το αδίκημα της «ανθρωποκτονίας από αμέλεια». 
 Ο ίδιος εισαγγελέας πριν από περίπου τέσσερις μήνες, όταν έπειτα από παραγγελία του προϊσταμένου του, μελέτησε το απαλλακτικό για όλους τους κατηγορούμενους βούλευμα του Συμβουλίου Πρωτοδικών, είχε αποφανθεί ότι «δεν συνέτρεχαν οι προϋποθέσεις για να παραπεμφθεί η υπόθεση σε περαιτέρω κρίση από
τους δικαστές του ανώτερου βαθμού, δηλαδή τους εφέτες». 
 Σήμερα, ο Αθ. Καφίρης, αφού χρειάστηκε, έπειτα από αίτημα των συγγενών της αδικοχαμένης Αμαλίας Γκινάκη -οι οποίοι δεν αναγκάστηκαν σε...άτακτη υποχώρηση από τις απαλλακτικές κρίσεις- να ρίξει μια «δεύτερη ματιά» στα στοιχεία της υπόθεσης, μελετώντας προφανώς το σύνολο της δικογραφίας, έρχεται και λέει ότι: 
 * Ναι μεν οι υφιστάμενοι αξιωματικοί του αρχηγού ορθώς απαλλάχτηκαν -και έτσι να μείνει η υπόθεση ως προς αυτούς- γιατί «ούτε εισηγήθηκαν, ούτε καν συμφώνησαν με την επιχείρηση, απλώς δεν αντέδρασαν στην απόφαση του αρχηγού για άμεση επέμβαση», πλην όμως ο ίδιος ο Αθ. Βασιλόπουλος φέρει ευθύνη για το τραγικό αποτέλεσμα εξ αιτίας μιας σειράς πράξεων ή παραλείψεών του. 
 Σύμφωνα με τη νεότερη κρίση του εισαγγελέα, η οποία υπήρξε χάρη στον αγώνα της
μητέρας και του αδερφού της Αμαλίας Γκινάκη (διαφορετικά θα ίσχυε αμετάκλητα η
πρώτη απόφαση Καφίρη για αρχειοθέτηση της υπόθεσης στο σύνολό της) ο τότε αρχηγός της Ελληνικής Αστυνομίας, Αθ. Βασιλόπουλος, προέβη -κατ' εξακολούθηση μάλιστα- σε λανθασμένη εκτίμηση της κατάστασης. 
 Σύμφωνα με το σκεπτικό του εισαγγελέα, ο Αθ. Βασιλόπουλος: 
 1 Σχημάτισε εξ αρχής και διατήρησε μέχρι το τέλος τη λαθεμένη πεποίθηση ότι η χειροβομβίδα του Σορίν ήταν ψεύτικη. 
 Κατόπιν εσφαλμένης εκτίμησης έλαβε την απόφαση για εισβολή, άκαιρα με αδικαιολόγητη σπουδή και βιασύνη «πρόδηλα λαθεμένη», εν όψει των συνεχιζόμενων
διαπραγματευτικών προσπαθειών και εν όψει των ακατάλληλων και δυσμενών συνθηκών για την ευόδωση της επιχείρησης εισβολής, αφού επρόκειτο για σκληρό, αδίστακτο και αποφασισμένο κακοποιό ο οποίος μάλιστα βρισκόταν σε ψυχολογική υπερδιέγερση. 
 Κατόπιν εσφαλμένης εκτίμησης προέβη σε αυτοπρόσωπη ανάμιξη στο επιχειρησιακό μέρος της υπόθεσης δίνοντας επιτόπιες εντολές ες επήκοον του κακοποιού προτρέποντας και ωθώντας τους αστυνομικούς να τον χτυπήσουν στο κεφάλι. 
 Μπαίνοντας στο διαμέρισμα παρέλειψε να εξακριβώσει και να βεβαιωθεί απόλυτα πού ήταν η χειροβομβίδα, ώστε να δώσει ανάλογες εντολές. Παρέλειψε δε να διατάξει σωματικό έλεγχο της ομήρου προς εντοπισμό της εναποτιθέμενης από τον κακοποιό χειροβομβίδας στο εσώρουχο αυτής. 
 Η υπόθεση είναι πλέον στην κρίση του αρμόδιου δικαστικού Συμβουλίου Εφετών το οποίο θα αποφασίσει τελικά εάν θα κάνει δεκτή την εισήγηση του εισαγγελέα, οπότε θα λογοδοτήσει στη Δικαιοσύνη τουλάχιστον ένας από τους «πρωταγωνιστές» της πρωτοφανούς αυτής ιστορίας.
