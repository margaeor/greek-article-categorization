 Στην προσπάθεια μεσολάβησης ανάμεσα στον Σλόμπονταν Μιλόσεβιτς και τη γιουγκοσλαβική αντιπολίτευση επιμένει η Μόσχα, διατηρώντας τη μεγαλύτερη δυνατότητα παρέμβασης στη Γιουγκοσλαβία από τις άλλες χώρες, αν και εξακολουθεί να συναντά την άρνηση του Σλόμπονταν Μιλόσεβιτς.
 Φροντίζοντας να διατηρεί τις ισορροπίες που επιτρέπουν στη Ρωσία ένα ρόλο μεσολάβησης, ο Ρώσος πρόεδρος Βλαντίμιρ Πούτιν εξέφρασε χθες φόβο ότι η κατάσταση στη Γιουγκοσλαβία μπορεί να εξελιχθεί σε «άμεση σύγκρουση στην κοινωνία, φορτισμένη με απρόβλεπτες επιπτώσεις» Ετσι, καθώς η Ρωσία «ως καλή φίλη της Γιουγκοσλαβίας δεν μπορεί να παραμείνει αδιάφορη σε αυτή τη κρίσιμη στιγμή», δήλωσε έτοιμος να δεχθεί στη Μόσχα τόσο τον Σλόμπονταν Μιλόσεβιτς όσο
και τον Βόγισλαφ Κοστούνιτσα, προκειμένου «να συζητήσουν τρόπους επίλυσης της κατάστασης».
 Φαίνεται όμως ότι και η πρόταση αυτή απορρίπτεται από το Γιουγκοσλάβο πρόεδρο,
όπως απορρίφθηκε και η προηγούμενη πρόταση για αποστολή του Ρώσου υπουργού Εξωτερικών, Ιγκόρ Ιβάνοφ, στο Βελιγράδι.
 Ο πρεσβευτής της Γιουγκοσλαβίας στη Μόσχα και αδελφός του Σλόμπονταν Μιλόσεβιτς, Μπορισλάβ, δήλωσε ότι δεν βλέπει λόγο μεσολάβησης καθώς «η εκλογική διαδικασία προσδιορίζεται από το νόμο».
 Το γεγονός ότι ο Βλαντίμιρ Πούτιν αναχώρησε χθες για τετραήμερη επίσκεψη στην Ινδία αποτελεί ένδειξη ότι δεν αναμένει θετική ανταπόκριση στην πρότασή του. Πηγές του ρωσικού υπουργείου Εξωτερικών δηλωσαν ότι το Βελιγράδι αποφεύγει τις
επαφές με τη Μόσχα «γιατί το Βελιγράδι δεν φαίνεται να αισθάνεται αυτή την ανάγκη».
 Από την πλευρά της αντιπολίτευσης, ο Κοστούνιτσα, ο οποίος είχε αποδεχθεί την προηγούμενη πρόταση για μεσολάβηση του Ιγκόρ Ιβάνοφ, δεν απάντησε ακόμα στη νέα ρωσική πρόταση.
 Οι ΗΠΑ και η Γαλλία εκφράζουν επιφυλάξεις σχετικά με τις μεσολαβητικές προσπάθειες της Μόσχας και πιέζουν τη ρωσική κυβέρνηση να πιέσει με τη σειρά της τον Μιλόσεβιτς να παραδώσει την εξουσία.
 «Αυτό που έχω καταλάβει είναι ότι ο Μιλόσεβιτς αρνήθηκε ήδη αυτή τη πρόταση», δήλωσε η Αμερικανίδα υπουργός Εξωτερικών, Μάντλεν Ολμπράιτ, ύστερα από συνάντησή της με το Γάλλο υπουργό Εξωτερικών, Ιμπέρ Βεντρίν.
 «Η πρωτοβουλία θα ήταν καλή αν γινόταν για να λεχθεί στον Σλόμπονταν Μιλόσεβιτς ότι πρέπει να αποσυρθεί», δήλωσε και ο Γάλλος υπουργός μιλώντας εξ ονόματος της γαλλικής προεδρίας της Ευρωπαϊκής Ενωσης.
 Σύμφωνα με ορισμένες ενδείξεις στο πλαίσιο των διαβουλεύσεων για το θέμα, φαίνεται ότι έχει τεθεί και το ενδεχόμενο παροχής ασύλου ή τουλάχιστον αλλαγής
του περιεχομένου της δίωξης κατά του Μιλόσεβιτς εκ μέρους του Διεθνούς Ποινικού Δικαστηρίου.
 Χαρακτηριστική είναι η χθεσινή δήλωση του Βρετανού υπουργού Εξωτερικών Ρόμπιν Κουκ ότι το δικαστήριο αυτό θα εμφανιστεί αναξιόπιστο αν αποσύρει τις κατηγορίες σε βάρος του Μιλόσεβιτς.
 Οπως πάντως ανακοίνωσε ο εκπρόσωπος του δικαστηρίου, «δεν έγινε ποτέ εδώ η παραμικρή συζήτηση για το ενδεχόμενο να αποσυρθούν οι κύριες κατηγορίες σε βάρος του Σλόμπονταν Μιλόσεβιτς».
 Το Συμβούλιο της Ευρώπης εξέφρασε χθες την υποστήριξή του στις κινητοποιήσεις της γιουγκοσλαβικής αντιπολίτευσης που στοχεύουν να αναγκάσουν τον Σλόμπονταν Μιλόσεβιτς να παραιτηθεί και να αποδεχτεί την ήττα του στις προεδρικές εκλογές
 «Οπως παντού στην Ευρώπη, η δημοκρατία και η εφαρμογή του νόμου θα πρέπει να νικήσουν στη Γιουγκοσλαβία», δήλωσε ο γενικός γραμματέας του Συμβουλίου της Ευρώπης, Βάλτερ Σβίμερ, που παράλληλα κάλεσε το γιουγκοσλαβικό στρατό και την αστυνομία να ταχθούν στο πλευρό του λαού.
 «Διαβεβαίωσα τον κ. Κοστούνιτσα προσωπικά σε τηλεφωνική επικοινωνία μας ότι είμαι έτοιμος να τον συναντήσω το συντομότερο δυνατό για να συζητήσουμε συγκεκριμένη βοήθεια που το Συμβούλιο της Ευρώπης μπορεί να παράσχει σε μια δημοκρατική Γιουγκοσλαβία», τόνισε ο κ. Σβίμερ.
 Η Ελβετία πάγωσε περίπου εκατό τραπεζικούς λογαριασμούς που ανήκουν σε συνεργάτες του Σλόμπονταν Μιλόσεβιτς, αλλά κανένας από τους λογαριασμούς αυτούς δεν είναι καταχωρημένος στο όνομα του ίδιου του Μιλόσεβιτς.
 Σύμφωνα με τον Eλβετό υπουργό Οικονομικών, Κάσπαρ Βίλιγκερ, ξένοι ηγέτες κρατών συχνά χρησιμοποιούν ονόματα άλλων για να αποκρύψουν δικά τους χρήματα στην Ελβετία.
