 Μπορεί να υποβαθμίστηκε από τα κορυφαία στελέχη του η Σύνοδος του Οργανωτικού Τομέα του ΠΑΣΟΚ αποτέλεσε όμως μια καλή ευκαιρία να διατυπώσουν τις θέσεις του
για το πώς βλέπουν το κόμμα οι γραμματείς των Νομαρχιακών Επιτροπών δεδομένου ότι συνήθως ο λόγος σε κομματικές διαδικασίες μονοπωλείται από τα κορυφαία στελέχη που ανακυκλώνουν τα ίδια και τα ίδια...
 Και αυτό ήταν ίσως το μεγαλύτερο κέρδος της Συνόδου την Παρασκευή και το Σάββατο! Και οι γραμματείς όμως δεν είπαν και τίποτα καινούργιο. Μετέφεραν την
ανησυχία της οργανωμένης βάσης του ΠΑΣΟΚ για το μέλλον του κυβερνώντος κόμματος και την πεποίθησή της ότι πρέπει να γίνουν βαθιές αλλαγές, αλλά δεν πρότειναν κάτι συγκεκριμένο.
 Το συμπέρασμα λοιπόν όσων παρακολούθησαν ως παρατηρητές τη Σύνοδο του Οργανωτικού Τομέα του ΠΑΣΟΚ το Σάββατο και την Κυριακή είναι ότι κανείς δεν έχει ακόμα στο μυαλό του μια πειστική εναλλακτική οργανωτική δομή να προτείνει... H κατάργηση των επετηρίδων δεν αποτελεί πια πρωτότυπη άποψη-πρόταση γιατί όλοι την έχουν σαν καραμέλα.
 Πλην μεμονωμένων περιπτώσεων -όπως η ομιλία του αναπληρωτή γραμματέα Οργανωτικού Γ. Παναγιωτακόπουλου- ακόμη και οι διαφωνίες επί της βασικής εισήγησης του Μιχάλη Νεονάκη διατυπώθηκαν σε χαμηλούς τόνους χωρίς εξάρσεις και βαρείς χαρακτηρισμούς... Οι διαφωνίες επικεντρώθηκαν κυρίως στο σημείο εκείνο που προτείνει τη συμμετοχή των δημάρχων και νομαρχών του ΠΑΣΟΚ στην Κ.Ε. χωρίς να εκλεγούν, ενώ αξιοσημείωτη είναι η πλήρης κάλυψη της εισήγησης από τον πρωθυπουργό Κώστα Σημίτη.
 Η μειοψηφία του κόμματος δεν έκανε συντονισμένη παρέμβαση, όπως πολλοί έλεγαν.
Στο πνεύμα της υποβάθμισης τα στελέχη της, ούτε καν κατέθεσαν την οχτασέλιδη «αντι-εισήγηση» που είχαν διοχετεύσει στον Tύπο την Πέμπτη το βράδυ. Μια αντιεισήγηση που έκανε σκληρή κριτική στην εισήγηση του Μ. Νεονάκη, αλλά δεν διατύπωνε προτάσεις. «Σε πρώτη φάση μάς ενδιέφερε να εκθέσουμε την εισήγηση Νεονάκη, αργότερα θα κάνουμε και προτάσεις», έλεγαν ορισμένα στελέχη της. Σε όλους αυτούς ο κ. Νεονάκης απάντησε στη δευτερολογία του, κατηγορώντας τους ότι δεν έχουν ποτέ προτάσεις και ότι τις όποιες σκόρπιες απόψεις εκφράζουν, ποτέ δεν τις έχουν διατυπώσει σε ένα ενιαίο κείμενο.
 Σε όσους δεν διατυπώνουν προτάσεις όμως απευθύνθηκε κατά τα φαινόμενα το Σάββατο ο γραμματέας του κόμματος Κώστας Σκανδαλίδης όταν επέσεισε τον κίνδυνο
διάσπασης του ΠΑΣΟΚ, για να υποστηρίξει ότι το σημερινό ΠΑΣΟΚ έχει κάνει τον ιστορικό του κύκλο και πρέπει να αλλάξει.
 Και τον κίνδυνο τον είδε στο ανύπαρκτο κόμμα Αβραμόπουλου, τον οποίο δεν κατονόμασε, αλλά περιέγραψε. «Το πολιτικό σύστημα μετεξελίσσεται, ανοίγει και αν το ΠΑΣΟΚ δεν αλλάξει στο αμέσως επόμενο χρονικό διάστημα, θα έχει προβλήματα επιβίωσης. Υπάρχουν και τα μέσα και οι τρόποι και οι χώροι να αλλάξει το πολιτικό σύστημα. Και να διασπαστεί η Δεξιά θα είναι και υγεία. Να διασπασθεί το ΠΑΣΟΚ είναι ιστορικό έγκλημα», είπε σε δραματικούς τόνους ο γραμματέας του ΠΑΣΟΚ...
 Πάντως, ο Αλέκος Παπαδόπουλος που είχε διαφωνήσει στο Ε.Γ. με τη διεξαγωγή της
Συνόδου άλλαξε άποψη. Είπε στην ομιλία του ότι «ανετράπησαν οι υπερβολικές φοβίες που εκφράσθηκαν στο Ε.Γ.», ότι δηλαδή η Σύνοδος αντί να αποτυπώσει την αγωνία της οργάνωσης για το Κίνημα, δεν θα έκανε τίποτε άλλο από το να αποτυπώσει μια κατάσταση αδιαφορίας και απόμακρης στάσης, κάτι που δεν συνέβη.
Ο κ. Παπαδόπουλος είπε ακόμη ότι δεν πρέπει προσωπικές φιλοδοξίες να οδηγήσουν
στη δημιουργία «αγάδων και μπέηδων στο ΠΑΣΟΚ με κομματική νομιμοποίηση».
 Το κλείσιμο της Συνόδου το έκανε ο κ. Σκανδαλίδης, αφού ο πρωθυπουργός δεν πήγε. Aπουσίαζαν και ο Ακης Τσοχατζόπουλος, η Βάσω Παπανδρέου, ο Κώστας Λαλιώτης.
