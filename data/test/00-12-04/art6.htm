<html><!--
Web Author:  Αριστείδης Παλιούρας email: aris@enet.gr
--><head><title>E Online - ΤΕΧΝΕΣ</title></head><BODY BGCOLOR="#FFFFFF"><!--msnavigation--><table BGCOLOR="#FFFFFF" border="0" cellpadding="0" cellspacing="0" width="100%"><tr><td BGCOLOR="#FFCC00" valign="top" width="1%">
<P ALIGN="CENTER"><IMG SRC="../../standard/gia.gif" ALT="ΕΛΕΥΘΕΡΟΤΥΠΙΑ - Για να μη μένετε θεατές στα γεγονότα" WIDTH=100 HEIGHT=92><BR><FONT SIZE=2><B>

Δευτέρα  4/12/2000
</B></FONT>

		<BR>

		<BR>

		<A HREF="../../keimena/kairos/kairos.htm"> <IMG SRC="../../standard/kairos.gif" ALT="ΚΑΙΡΟΣ" WIDTH="89" HEIGHT="55" BORDER="0"></A>

		<BR>

		<BR> <b> <font size=2> ΣΤΗΛΕΣ  </font> </b> <BR>

		<BR><A HREF="../../stiles/sfigmos.htm"><IMG SRC="../../standard/lbar/sfigmos.gif" ALT="ΣΦΥΓΜΟΣ" BORDER=0 width=103 height=17></A><BR>

		<A HREF="../../stiles/apopsis.htm"><IMG SRC="../../standard/lbar/apopsis.gif" ALT="ΑΠΟΨΕΙΣ" BORDER=0 width=103 height=17></A><BR>

		<A HREF="../../stiles/politika.htm"><IMG SRC="../../standard/lbar/politika.gif" ALT="ΠΟΛΙΤΚΑ ΠΑΡΑΣΚΗΝΙΑ" BORDER=0 width=103 height=17></A><BR>

		<A HREF="../../stiles/analisi.htm"><IMG SRC="../../standard/lbar/analisi.gif" ALT="ΑΝΑΛΥΣΗ ΓΕΓΟΝΟΤΩΝ" BORDER=0 width=103 height=17></A><BR>

		<A HREF="../../stiles/kafenio.htm"><IMG SRC="../../standard/lbar/kafen.gif" ALT="ΚΑΦΕΝΕΙΟ Η ΕΛΛΑΣ" BORDER=0 width=103 height=17></A><BR>

		<A HREF="../../stiles/diethni.htm"><IMG SRC="../../standard/lbar/diethni.gif" ALT="ΔΙΕΘΝΗ" BORDER=0 width=103 height=17></A><BR>

		<A HREF="../../stiles/prosopa.htm"><IMG SRC="../../standard/lbar/prosopa.gif" ALT="ΠΡΟΣΩΠΑ" BORDER=0 width=103 height=17></A><BR>

		<BR><b><font size=2> ΟΔΗΓΟΙ </font> </b>

		<BR>

		<BR>

		<A HREF="http://193.92.17.20/tv/tvfrm.htm"><IMG SRC="../../standard/lbar/tv.gif" ALT="ΤΗΛΕΟΡΑΣΗ" BORDER=0 width=103 height=17></A><BR>

		<A HREF="../../keimena/cinema/cinema.htm"><IMG SRC="../../standard/lbar/cinema.gif" ALT="ΚΙΝΗΜΑΤΟΓΡΑΦΟΙ" BORDER=0 width=103 height=17></A><BR>

		<A HREF="../../keimena/cinema/theatres.htm"> <IMG SRC="../../standard/lbar/theatres.gif" ALT="ΘΕΑΤΡΑ" BORDER=0 width=103 height=17></A><BR>

		<A HREF="http://www.enet.gr/finance/firstfin.htm"><IMG SRC="../../standard/lbar/xrima.gif" ALT="ΧΡΗΜΑΤΙΣΤΗΡΙΟ" BORDER=0 width=103 height=17></A><BR>

		<A HREF="../../stiles/mediaw.htm"><IMG SRC="../../standard/lbar/mediaw.gif" ALT="ΤΟΥ ΚΟΣΜΟΥ ΤΑ MEDIA" BORDER=0 width=103 height=17></A></P><BR>

		<BR>
		<BR>

		</td></P></td><td valign="top" width="24"></td><!--msnavigation--><td valign="top"><div align="left"><table border="0" width="454"><MAP NAME="FrontPageMap"><AREA SHAPE="CIRCLE" COORDS="367, 41, 11" HREF="../../art.htm"><AREA SHAPE="CIRCLE" COORDS="393, 41, 11" HREF="http://www.enet.gr/"><AREA SHAPE="CIRCLE" COORDS="422, 41, 11" HREF="../../fpage.htm"></MAP>  <tr>    <td width="455"><IMG SRC="../../standard/abar-s.jpg" ALT="ΕΛΕΥΘΕΡΟΤΥΠΙΑ - ΤΕΧΝΕΣ" WIDTH=451 HEIGHT=71 USEMAP="#FrontPageMap" BORDER=0></td>  </tr>  <tr>    <td height="30" width="455"></td>  </tr>  <tr>    <td width="455">


<b>Tου ΓIΩPΓΟY BIΔAΛH<p>
 Ε</b>ίναι και οι δύο γοητευτικές φατσούλες του θεάτρου, που «γράφουν» με το ταλέντο

τους, κατ' εξοχήν κωμικό, εδώ και 27 χρόνια. Είναι και οι δύο από τη Θεσσαλονίκη. Εχουν την ίδια κατάληξη τα επώνυμά τους. Και οι δύο έχουν παίξει σ' όλα τα είδη θεάτρου, εκτός από αρχαία τραγωδία.<p>
 Η Ελένη Γερασιμίδου και η Σοφία Φιλιππίδου βρίσκονται για πρώτη φορά μαζί επί σκηνής, στο άγνωστο στην Ελλάδα έργο του Τενεσί Ουίλιαμς «Μια υπέροχη Κυριακή για εκδρομή», που παρουσιάζεται στο θέατρο «Σταθμός». <p>
 Δύο γυναίκες, η Μπόντι και η Ντόροθι, με δύσκολα τα οικονομικά τους, συμβιώνουν σ' ένα μίζερο διαμέρισμα στο Σεν Λούις των ΗΠΑ, στα τέλη της δεκαετία του '30. Η πρώτη, υπερπροστατευτική, γήινη και... κουζινική, η δεύτερη αφελής και αιθεροβάμων στον έρωτα. Δύο ακόμη γυναίκες, μία ψηλομύτα φιλενάδα (Αννα Κουρή) και μια τραυματισμένη ψυχικά νεαρή (Ελενα Κορρέ), συμπληρώνουν το καρέ του έργου που θίγει με ευαίσθητο και χιουμοριστικό τρόπο τα προβλήματα συνύπαρξης, επικοινωνίας και μοναξιάς (η σκηνοθεσία είναι του Γιάννη Μαργαρίτη).<p>
 - Πόσο μοιάζετε με τις ηρωίδες που ερμηνεύετε; <p>
 ΓΕΡΑΣΙΜΙΔΟΥ: Ποτέ δεν είμαστε οι ρόλοι. Βάζουμε στοιχεία από τον εαυτό μας, αλλά οπωσδήποτε κάθε ρόλος είναι ένας διαφορετικός άνθρωπος κι αυτό είναι το γοητευτικό. Εχω όμως αρκετά στοιχεία από την Μπόντι. Μου αρέσει να μαγειρεύω, να χαρίζω πράγματα, δεν εννοώ αντικείμενα, συναισθήματα πιο πολύ. Είμαι καμιά φορά καταπιεστική με τους ανθρώπους, με την καλή έννοια. Θέλω να τα βλέπω όμορφα. Η Μπόντι, βέβαια, στο έργο δεν είναι και τόσο καλή, την σκάει την Ντόροθι, αποφασίζοντας εκείνη για τη ζωή της σε στιγμές οριακές.<p>
 ΦΙΛΙΠΠΙΔΟY: Επιλέγοντας να παίξω φέτος Ουίλιαμς ήθελα να ρισκάρω. Οπως ο... Χάρβεϊ Καϊτέλ στη διαφήμιση του Τζόνι Γουόκερ προχωράει και γκρεμίζει την πόρτα των φόβων του, πηγαίνοντας μπροστά, έτσι κι εγώ. Ψάχνοντας το ρόλο όλο κι έβρισκα στοιχεία από τον εαυτό μου. Στη νεότητα μου υπήρξα ρομαντική, τώρα το φεγγάρι και τα αστέρια τα κοιτάζω με μια μεταφυσική διάσταση. Στην ακμή της

νεότητάς μου θεωρούμουν φευγάτη και γι' αυτό λοιδωρήθηκα. Εψαξα πολύ μέσα από τους άντρες να επιβεβαιωθώ σαν γυναίκα. Δεν αφέθηκα σε όσα έρθουν κι όσα πάνε.

Εχω μια έμφυτη συστολή, αλλά κι ένα γερό ένστικτο επιβίωσης. Στο τελευταίο μοιάζω με την ηρωίδα, που το γερό ένστικτό της την οδηγεί μέσα από ένα συμβιβασμό στην επιβίωση κι όχι στην τρέλα ή στο αλκοόλ. <p>
 - Χρειάζονται κάποιες υποχωρήσεις στη ζωή; <p>
 ΓΕΡΑΣΙΜΙΔΟY: Δεν μιλάμε για συμβιβασμούς ακραίους, που σε κάνουν να είσαι τελείως έξω από τα νερά σου. Το να μπορείς να συμβιώσεις με κάποιους ανθρώπους

που τους αγαπάς και που σε αγαπάνε, σίγουρα έχει συμβιβασμούς. Δηλαδή αν ο καθένας σηκώνει δικό του μπαϊράκι, είναι δύσκολη η συμβίωση. Μπορεί αυτές οι υποχωρήσεις να μην είναι προς το κακό, αν σε ηρεμούν, σε κάνουν πιο γήινο, πιο

προσγειωμένο.<p>
 ΦΙΛΙΠΠΙΔΟΥ: Χρειάζονται στη ζωή μας συμβιβασμοί. Δεν με τρομάζει αυτή η λέξη. Ισα ίσα, μέσα από συμβιβασμούς πετυχαίνουμε στόχους και κυρίως πετυχαίνουμε να

ζούμε και να πηγαίνουμε μπροστά. Συνήθως ο Ουίλιαμς οδηγεί τις ηρωίδες τους, στη τρέλα μέσα από το αλκοόλ και τα χάπια. Η ηρωίδα που κάνω βρίσκεται στο μεταίχμιο: προλαβαίνει να παντρευτεί ή όχι, να πάει κάπου ή να κλατάρει. Εδώ ο

συγγραφέας κάνει μια απότομη στροφή και, βάζοντας λίγο Τσέχοφ στο έργο, κάνει την ηρωίδα να λέει «κουράγιο, πρέπει να επιβιώσουμε, να τα βγάλουμε πέρα».<p>
 <b>Kωμικό φιζίκ</b><p>
 - Η μοναξιά που καίει την καθεμιά από τις τέσσερις γυναίκες με διαφορετικό τρόπο, μαραζώνει τον άνθρωπο ή χρειάζεται καμιά φορά; <p>
 ΓΕΡΑΣΙΜΙΔΟΥ: Η μοναξιά έτσι κι αλλιώς υπάρχει, μόνοι μας ερχόμαστε, μόνοι μας φεύγουμε, αλλά δεν θα μιλήσουμε γι' αυτήν. Υπάρχει και η μοναξιά που αποζητούμε πολλές φορές, αυτή των ανθρώπων που δουλεύουν πολύ και θέλουν κάποιες ώρες δικές τους, να είναι με τον εαυτό τους. Η Μπόντι που ερμηνεύω, είναι προσγειωμένη, γήινη. Είναι μια γυναίκα που θα 'θελε ένα σπίτι γεμάτο παιδιά, αλλά δεν της συνέβη. Και προσπαθεί να το ζήσει αυτό μέσα από τους άλλους κι αυτό την κάνει καταπιεστική. Εχει φτιάξει μια ζωή τέτοια, ώστε να ξεχνάει τη μοναξιά της.<p>
 ΦΙΛΙΠΠΙΔΟΥ: Οι άνθρωποι που δηλώνουν ευθαρσώς ότι τα βρίσκουν μόνοι τους, έχουν κάνει ένα τέτοιο κέλυφος, έχουν κλειστεί μέσα σ' ένα όστρακο και δεν έχουν επαφή με κανέναν άλλο παρά μόνο με τον εαυτό τους. Μια συνομιλία εγωκεντρική που δεν βγάζει πουθενά. Η μοναξιά σίγουρα μαραζώνει. Ακόμη και τα λουλούδια πάνε καλά, όταν γύρω γύρω υπάρχουν κι άλλα λουλούδια.<p>
 - Το έργο όμως έχει αρκετές εύθυμες στιγμές. Είναι στο... στοιχείο σας δηλαδή.

Τι αστείο βλέπει η μία στην άλλη που το ευχαριστιέται πάνω της; <p>
 ΦΙΛΙΠΠΙΔΟΥ: Και οι δυο μας έχουμε στο φιζίκ μας ένα κωμικό περίγραμμα. Με την εμφάνισή μας δίνουμε μια ανάσα χαρούμενη στους θεατές, αλλά και στους ανθρώπους στο δρόμο. Υπάρχει όμως στα μάτια της Ελένης, στην καλλιτεχνική διαδρομή της και στη ζωή της, πάντα το τραγικό που σου βγάζει τη γλώσσα.<p>
 ΓΕΡΑΣΙΜΙΔΟΥ: Αλήθεια είναι όλα αυτά. Πιστεύω ότι η πείρα μας και η ενασχόλησή μας περισσότερο με κωμικούς ρόλους βοηθάει πολύ στο έργο που έχει μια σάτιρα γι' αυτούς τους ανθρώπους. Οι κωμικοί ηθοποιοί μπορούν πολύ καλά να κάνουν σκηνές πιο φορτισμένες δραματικά, γιατί πάντα πίσω από την ανάγκη για χιούμορ υπάρχει μια θλίψη βαθύτερη. Βλέπω στη Σοφία πράγματα που με συγκινούν και με εξιτάρουν και στις πρόβες και στις παραστάσεις. Είναι πολύ σπουδαίο και βοηθητικό να έχεις απέναντι σου δυο μάτια που εκφράζουνε πολλά πράγματα, που από τη θλίψη περνάνε στην ανάγκη για γέλιο.<p>
 - Με τι γελάει η καθεμιά σας; <p>
 ΓΕΡΑΣΙΜΙΔΟΥ: Νομίζω ότι έχουμε και οι δύο -ίσως και λόγω προσφυγικών καταβολών- το κουράγιο να γελάμε μέσα από στενόχωρα πράγματα. Οταν η Σοφία θυμώνει λέει τα καλύτερα κι εγώ γελάω. Λέει φοβερά πράγματα. Δεν θα παρεξηγηθεί αν γελάσω εκείνη την ώρα, γιατί είναι πολύ αστεία.<p>
 ΦΙΛΙΠΠΙΔΟΥ: Το μεγάλο μου δράμα είναι ότι, προσπαθώντας να διατυπώσω σοβαρά ένα πρόβλημα, κάνω τους άλλους να γελάνε. Δεν ξέρουν αν λέω αλήθεια ή ψέματα εκείνη τη στιγμή. Εχω αυτό το μεταιχμιακό στην ύπαρξή μου. Εχω πάθος και επιχειρήματα. Ισως φταίει το φιζίκ, ο τρόπος που τα διατυπώνω. Μ' ευχαριστεί η

εξυπνάδα κάποιων ανθρώπων πάνω στην κουβέντα. Οχι τα ανέκδοτα. Η κουβέντα κάνει τους ανθρώπους να γνωριστούν, ενώ άμα λες ανέκδοτα συνέχεια, είναι σαν να κρατάς τον εαυτό σου για πάρτη σου και ποτέ δεν δίνεις τίποτα στον άλλο, παρά μόνο κάτι που άκουσες. Μεταφέρεις γύρω γύρω αστεία χωρίς ποτέ ν' ανοίγεις

τον εαυτό σου. Γελάω λοιπόν μ' αυτούς που ανοίγονται, με την αλήθεια των έξυπνων ανθρώπων.<p>
 <b>Tο γονίδιο του Bορρά</b><p>
 - Το ότι είστε και οι δύο από τη Θεσσαλονίκη είναι καθοριστικό; <p>
 ΓΕΡΑΣΙΜΙΔΟΥ: Εχουμε κοινά βιώματα. Εγώ είμαι από το Πανόραμα, με ρίζες από τον

Πόντο. Εχουν συμβεί ωραία πράγματα στη Θεσσαλονίκη και συμβαίνουν ίσως ακόμη γιατί τώρα δεν τα ζω. Από το Θεατρικό Εργαστήρι, που κι η Σοφία το έζησε, πήρα

αρκετά. Η δουλειά που γινόταν εκεί ήταν διαφορετική. Η Θεσσαλονίκη έχει μια ατμόσφαιρα, μην πούμε πάλι ερωτική και τέτοια, ερωτικές είναι όλες οι πόλεις. Υπάρχει όμως μια αναζήτηση, είναι πέρασμα. Πάντα υπήρχαν διάφοροι λαοί και διάφορες κουλτούρες εκεί πιο έντονα. Στην Αθήνα τα τελευταία χρόνια έχουν αρχίσει να υπάρχουν, με μια τάση άλλη για τους ξένους, δυστυχώς. Εκεί ζούσαμε Ελληνες της Διασποράς που κουβαλούσαμε πολλά πράγματα κι αυτά μας έχουν σημαδέψει.<p>
 ΦΙΛΙΠΠΙΔΟΥ: Μας έχει καθορίσει αυτό το γονίδιο του Βορρά. Ο αγώνας στην περιφέρεια είναι πιο σκληρός κι επίπονος για να υπάρξεις, να επικοινωνήσεις. Με την Ελένη συναντηθήκαμε στο Θεατρικό Εργαστήρι, που είναι ιστορικό. Πέρασα και από την Πειραματική Σκηνή της «Τέχνης», ένας άλλος παιδαγωγικός χώρος του θεάτρου, με ιστορία και καλή συνέχεια. Στη Θεσσαλονίκη υπάρχει μια αλήθεια, μια καθαρότητα, μια ανθρωπιά, ίσως γιατί είναι πιο αμιγής πόλη. Μια καθαρότητα

στα πρόσωπα και στη συμπεριφορά, η φιλοξενία, όλα αυτά. Εχω μικρασιάτικες ρίζες, μας ενώνουν τα βιώματα, δεν μπορεί να κοροϊδέψει η μία την άλλη με τίποτα.<p>
 - Και οι δύο σας δεν έχετε παίξει σε αρχαία τραγωδία. Θα το τολμούσατε κόντρα στο κωμικό σας στοιχείο; <p>
 ΦΙΛΙΠΠΙΔΟΥ: Στη σχολή το πρώτο πράγμα που μου δώσανε ήταν ο μονόλογος της Αντιγόνης. Εκανα πρόβα κρυφά από τη μητέρα μου κλειδωμένη μέσα στο μπάνιο. «Ω τάφε μου, ώ τάφε μου». Και η μάνα μου να λέει: «Το παιδί μου, το χάνω το παιδί

μου», γιατί δεν ήξερε τι είναι αυτό που λέω κλεισμένη μέσα. Είχα γραφτεί κρυφά

στη δραματική σχολή, ενώ ήμουν στο πανεπιστήμιο παράλληλα. Αρχικά οι δάσκαλοι μου με έσπρωξαν προς τα κει, αλλά οι επόμενοι που με συνάντησαν, διέκριναν τα κωμικά μου στοιχεία, στο φιζίκ μου, στην αξάν μου και με έστρεψαν προς την κωμωδία. Δεν μου είναι κάτι μακρινό και ξένο. Τα αρχαία κείμενα είναι μια πηγή

από την οποία μπορώ να πιω νερό. Απλώς δεν ξέρω πόσο οι άλλοι μπορούν να μου το επιτρέψουν. Αν ο καιρός είναι καλός, αν φυσάει ούριος άνεμος -γιατί πάντα πηγαίνω με τον καιρό και φεύγω από το λιμάνι- θα 'θελα να πάω προς τα κει.<p>
 ΓΕΡΑΣΙΜΙΔΟΥ: Στη Δευτέρα Δημοτικού είπα το πρώτο μου ποιήμα σε μια σχολική γιορτή και ο πιο μορφωμένος του χωριού, που ήταν τότε το Πανόραμα, ο γραμματέας, είπε ότι αυτή μια μέρα θα γίνει... μεγάλη τραγωδός. Επίσης, κάποιοι καθηγητές μου στο Γυμνάσιο, επειδή φαινόμουν πολύ σοβαρή αν κι έκανα και τις σκανταλιές μου, πιστεύανε ότι αν γίνω ηθοποιός θα είμαι πολύ του σοβαρού θεάτρου. Οπως έλεγε ο πατέρας μου: «Aυτό είναι ωραίο, βαρύ». Η αρχαία τραγωδία είναι το σπουδαιότερο είδος θεάτρου. Αντίθετα από τη Σοφία, αν ποτέ ασχολιόμουν θα έπρεπε να μείνω πολύ καιρό για να προετοιμαστώ, γιατί σίγουρα θέλει μια άλλη προσέγγιση. Δεν ξέρω, μου είναι δύσκολο να απαντήσω. Μακάρι να μπορούσα.<p>
 ΦΙΛΙΠΠΙΔΟΥ: Να παίξεις την παραμάνα της Φαίδρας στον «Ιππόλυτο» του Ευριπίδη, θα ήσουν υπέροχη. Αν ήμουν σκηνοθέτης, θα σ' έπαιρνα αμέσως γι' αυτό το ρόλο.<p>


</td>  </tr></table></div><p>  <!--msnavigation--></td></tr><!--msnavigation--></table><br><center><table width = 640> <CENTER><b> Επικοινωνήστε με την </b><A HREF="mailto:elef@enet.gr">"E on-line"</A> <p><b> Copyright © 2000 Χ. Κ. Τεγόπουλος Εκδόσεις Α.Ε.</b><br> <br><font size = 2><b> ΑΠΑΓΟΡΕΥΕΤΑΙ </b> η αναδημοσίευση, η αναπαραγωγή, ολική, μερική ή περιληπτική, ή κατά παράφραση, ή διασκευή απόδοση του περιεχομένου της ηλεκτρονικής εφημερίδας με οποιονδήποτε τρόπο, μηχανικό, ηλεκτρονικό, φωτοτυπικό, ηχογράφησης ή αλλο, χωρίς προηγούμενη γραπτή άδεια του εκδότη. Νόμος 2121/1993 και κανόνες Διεθνούς Δικαίου πού ισχύουν στην Ελλάδα.</font></CENTER></table></center></body></html>
