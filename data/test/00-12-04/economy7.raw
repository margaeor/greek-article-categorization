 Κατά της ένταξης στο ευρώ των υποψήφιων χωρών της ανατολικής και κεντρικής Ευρώπης τάσσεται ο πρόεδρος της Μπούντεσμπανκ Ερνστ Βέλτεκε.
 Σε άρθρο του στο τελευταίο τεύχος, το περιοδικό «Σπίγκελ», επισημαίνει ότι ο Βέλτεκε προειδοποιεί ότι αν ενταχθούν στο ευρώ οι υποψήφιες χώρες τού άλλοτε «υπαρκτού σοσιαλισμού», θα εξασθενήσουν οι αναθεωρήσεις της συνθήκης του Μάαστριχτ, που αποσκοπούν στο να εξασφαλίσουν τη δημοσιονομική σταθερότητα μεταξύ των κρατών-μελών.
 «Μια πρόωρη ένταξη στη νομισματική ένωση των υποψήφιων να ενταχθούν στην Ε.Ε. κρατών θα προκαλέσει σοβαρά προβλήματα», γράφει το περιοδικό, επικαλούμενο επιστολή του προέδρου της Μπούντεσμπανκ Ερνστ Βέλτεκε προς τον υπουργό Εξωτερικών Γιόσκα Φίσερ και τον υπουργό Οικονομικών Χανς Αϊχελ.
 Η αντίδραση της γερμανικής κεντρικής τράπεζας στην προοπτική οι υποψήφιες χώρες να ενταχθούν στο ευρώ, έρχεται σε αντίθεση με την επίσημη κυβερνητική πολιτική, λίγες ημέρες πριν από τη σύνοδο της Νίκαιας, όπου μεταξύ άλλων θα συζητηθεί και η προσαρμογή των ευρωπαϊκών δομών στο νέο κύμα διεύρυνσης της Ε.Ε., με χώρες της ανατολικής και κεντρικής Ευρώπης, καθώς και την Κύπρο και τη Μάλτα.
 Γερμανικοί τραπεζικοί κύκλοι έχουν κατά καιρούς αποδώσει την εξασθένηση του ευρώ και στην πολιτική της διεύρυνσης και της ασάφειας, ως προς την πιθανή ένταξη και στο ευρώ των υποψήφιων χωρών.
 Ο Βέλτεκε υποστηρίζει ότι τα ποσοστά πληθωρισμού στις ταχύτατα αναπτυσσόμενες οικονομίες της κεντρικής και ανατολικής Ευρώπης είναι πολύ πιο πάνω από τα ποσοστά που ισχύουν στα κράτη-μέλη, γεγονός που θα προκαλέσει πρόσθετες πληθωριστικές πιέσεις στη ζώνη του ευρώ.
 Η ένταξη των σε φάση μεταρρυθμίσεων υποψήφιων χωρών θα δημιουργήσει «αυξανόμενες πολιτικές πιέσεις για χαλάρωση των κριτηρίων σταθερότητας και των
σταθεροποιητικών πολιτικών στο ευρωσύστημα», τονίζει ο Γερμανός αρχιτραπεζίτης.
