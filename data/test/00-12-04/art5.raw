Λέγεται Αμι Μιμς, αλλά για όσους παρακολουθούν το χώρο του βιβλίου και ό,τι αφορά τις μεταφράσεις έργων της νεοελληνικής πεζογραφίας και ποίησης δεν χρειάζεται καμία απολύτως σύσταση. Για τους υπόλοιπους η κ. Μιμς είναι μία ιρλανδικής καταγωγής πολιτογραφημένη Ελληνίδα, αφοσιωμένη ψυχή τε και σώματι στον ελληνικό λόγο, με σπουδές αρχαίων ελληνικών στο Χάρβαρντ, βυζαντινολογίας
και νεοελληνικής λογοτεχνίας στην Οξφόρδη και με αγγλικές μεταφράσεις έργων του Καζαντζάκη, του Γκάτσου, του Ρίτσου κ.ά. στο ενεργητικό της.
 Για τη μετάφραση του έργου του Γιάννη Ρίτσου (τον οποίο άλλωστε η κ. Μιμς είχε
γνωρίσει προσωπικά) «Εικονοστάσιο Ανωνύμων Αγίων» είχε μάλιστα τιμηθεί με το, ενταγμένο στα Κρατικά Λογοτεχνικά Βραβεία του 1997, ειδικό βραβείο μετάφρασης.
Αλλά, παραδόξως, από αυτό ακριβώς το έργο εκκινά η τωρινή της περιπέτεια.
 Διότι η κ. Μιμς, έχοντας ασχοληθεί χρόνια με το «Εικονοστάσιο», έγραψε ένα βιβλίο σχετικό με αυτό πρώτα στα ελληνικά και μετά στα αγγλικά, η έκδοση του οποίου θα συνοδευόταν με αρκετές φωτογραφίες του ποιητή, τις οποίες παραχώρησε
η Ευγενία Γρηγοράκη. Για την ελληνική ή την αγγλόφωνη έκδοση η Αμι Μιμς άρχισε
να αναζητεί από πέρυσι, ματαίως όπως αποδείχτηκε μέχρι τώρα τουλάχιστον, εκδότη.
* Κι όμως στην Αγγλία υπήρξε η ανταπόκριση του Αγγλου εκδότη Αλαν Ρος των εκδόσεων «Λόντον Μάγκαζιν» που δήλωσε πρόθυμος να εκδώσει το βιβλίο, με τον όρο να του δοθεί μια επιχορήγηση που θα κάλυπτε τα εκδοτικά του έξοδα. Η συγγραφέας απευθύνθηκε ως εκ τούτου στην επιτροπή που είναι υπεύθυνη για την παρουσία της Ελλάδας ως τιμώμενης χώρας στο Φεστιβάλ Βιβλίου της Φρανκφούρτης το 2001, ζητώντας την αρωγή τους.
 Επανήλθε με δεύτερη επιστολή της φέτος το Νοέμβριο, γράφοντας μεταξύ άλλων τα εξής: «...ήδη πριν από ένα χρόνο έχω κάνει αίτηση στην Επιτροπή σας σχετικά με
το βιβλίο μου (...) Αλλά έχω σκοντάψει στο εξής θέμα: το βιβλίο μου είναι γραμμένο στα αγγλικά και δεν έχει ακόμη εκδοθεί στην ελληνική γλώσσα. Φυσικά, γνωρίζω ότι σύμφωνα με τους κανόνες του ΥΠΠΟ, μέχρι τώρα τουλάχιστον, επιχορηγούνται μονάχα μεταφράσεις βιβλίων που έχουν ήδη κυκλοφορήσει στα ελληνικά. Ομως, μερικές φορές, έτσι έχει δημιουργηθεί ένας "φαύλος κύκλος". Και συγκεκριμένα από τη δική μου εμπειρία, οι Αγγλοι εκδότες δεν προχωράνε, μέχρι στιγμής, σε συμβόλαιο εάν δεν είναι σίγουροι για την επιχορήγηση από την
 Ρωτά λοιπόν «αν μέσα στο πλαίσιο της αξιόλογης προβολής της Ελληνικής Λογοτεχνίας που ενδιαφέρει την Επιτροπή υπάρχει περιθώριο για την ενίσχυση βιβλίων γραμμένων για την Ελλάδα σε ξένη γλώσσα».
 Η κ. Μιμς διευκρινίζει, τέλος, ότι δεν αναφέρεται μόνο στη δική της περίπτωση,
αφού πιστεύει «ότι υπάρχουν αρκετοί άλλοι ξενόγλωσσοι συγγραφείς που λατρεύουν
την Ελλάδα και έχουν γράψει βιβλία στη δική τους γλώσσα που θα μπορούσαν να προβάλουν τη νεοελληνική λογοτεχνία με εξαιρετικά αποτελέσματα».
