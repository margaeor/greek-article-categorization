Οχι στον... «ηγεμόνα» και τη «μια χούφτα ανθρώπους» που τον υπηρετούν και καταστρέφουν το ελληνικό ποδόσφαιρο, λέει ο ΠΑΟΚ και καλεί κυβέρνηση, προέδρους επενδυτές και φιλάθλους να κάνουν το ίδιο. Για μέρα ντροπής -μεγαλύτερη και από την ντροπή της Αλβανίας- μίλησε ο Θανάσης Ακριβόπουλος, ενώ η Ουντινέζε ζήτησε από τον ΠΑΟΚ και γραπτώς την απόφαση για την αναβολή του πρωταθλήματος.
  «Οι μάσκες έπεσαν. Tη μέρα της ταπεινωτικής ήττας της εθνικής μας ομάδας κάποιοι διάλεξαν να κάνουν τη δική τους καταδρομή-καταστροφή του ελληνικού ποδοσφαίρου. Χωρίς κανένα θεσμικό και ήθικό στήριγμα οι "συνήθεις ύποπτοι", ενωμένοι όσο ποτέ και χωρίς προσχήματα σήκωσαν αντάρτικο εναντίον των πάντων. Εναντίον του συνόλου της ελληνικής Bουλής. Εναντίον του ίδιου του ελληνικού λαού, που αμήχανος παρακολουθεί μια χούφτα ανθρώπους να μάχονται ολόκληρο το κοινωνικό μας σύστημα για να προστατεύσουν τον "ηγεμόνα" τους», λέει στην ανακοίνωσή της η ΠΑΕ ΠΑΟΚ και προσθέτει: 
  «Τώρα ήρθε η ώρα της ευθύνης: για την κυβέρνηση, για τους επενδυτές προέδρους, για τους φιλάθλους όλων των ομάδων. Είναι η ώρα της ευθύνης απέναντι στη νέα γενιά. Να πάρουν θέση όλοι και τώρα. Να αποδείξουμε ότι αυτοί που τόσο βάναυσα δυσφημούν τον ελληνικό άθλητισμό είναι μια μικρή ομαδούλα που πρέπει να διαλυθεί και θα διαλυθεί. Η διοίκηση του ΠΑΟΚ, πιστή στη λαϊκή εντολή για εξυγίανση, θα είναι μπροστά σ αυτόν τον αγώνα και θα συμβάλει δημιουργικά σε κάθε προσπάθεια απ' όπου κι αν προέρχεται».
 Πριν από την έκδοση της ανακοίνωσης ο Θανάσης Ακριβόπουλος μίλησε για δικαίωση του ΠΑΟΚ όταν μόνος άρχιζε τον αγώνα για εξυγίανση κι εξέφρασε τη χαρά του γιατί όλοι αντιλήφθηκαν τι παίζεται στις υπερκείμενες αρχές και πόσο αναγκαίες είναι οι αλλαγές, αλλά και η νομοθετική θωράκιση του ποδοσφαίρου.
