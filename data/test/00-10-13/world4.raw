 Αγώνας για την εξουσία φαίνεται ότι έχει ξεσπάσει στους κόλπους του Σοσιαλιστικού Κόμματος του Μιλόσεβιτς, στελέχη του οποίου πάντως προσήλθαν στις διαπραγματεύσεις με την αντιπολίτευση, ενώ ο πρόεδρος της Γιουγκοσλαβίας,
Βίσλαβ Κοστούνιτσα, αποκλείει την παράδοση του ανατραπέντος προέδρου στο Διεθνές Δικαστήριο. 
 Οι διαπραγματεύσεις μεταξύ των δύο πλευρών ξανάρχισαν τη νύχτα της Τετάρτης προς Πέμπτη, καθώς το Σοσιαλιστικό Κόμμα έδειξε ενδιαφέρον για την πρόταση του
Τζίντζιτς να διοικούνται από κοινού τα υπουργεία Eσωτερικών, Τύπου, Δικαιοσύνης και Οικονομικών. Θετικό ρόλο έπαιξε και η δήλωση Κοστούνιτσα ότι δεν ευνοεί τη Δημοκρατία η παράδοση του Μιλόσεβιτς στη Χάγη. Προς το παρόν πάντως το Σοσιαλιστικό Κόμμα και η κυβέρνηση της Σερβίας δεν αναγνωρίζουν τις επιτροπές κρίσης που συστήνει η αντιπολίτευση. Ο ίδιος ο Κοστούνιτσα αναγνώρισε ότι πολλές επιτροπές διορίζονται παράνομα και δημιουργούνται προβλήματα. Ο πρώην εταίρος του Μιλόσεβιτς, υπερεθνικιστής Βόισλαβ Σέσελι, δήλωσε ότι η σερβική κυβέρνηση δεν θα παραιτηθεί αν η πλευρά του Κοστούνιτσα δεν σταματήσει την κατάληψη υπηρεσιών.
 Το Σοσιαλιστικό Κόμμα αποφάσισε να ανασυγκροτηθεί. Ορισε έκτακτο συνέδριο για τις 25 Νοεμβρίου, ενώ εξελέγη αντιπρόεδρος του κόμματος ο πρόεδρος της Σερβίας, Μίλαν Μιλουτίνοβιτς· παραρτήματα του κόμματος στην επαρχία προτείνουν
να αναλάβει αυτός την προεδρία του κόμματος, ζητώντας παράλληλα από τον Μιλόσεβιτς να παραιτηθεί. Η ηγεσία του κόμματος ανακοίνωσε ακόμα την παραίτηση
της σκληροπυρηνικού γραμματέως Γκόριτσα Γκάγεβιτς από το μετριοπαθή Ζόραν Αντιέκοβιτς. Ο Μιλόσεβιτς μένει προς το παρόν στο παρασκήνιο, αλλά δεν απομακρύνεται, αν και ο αναλυτής Μπρατιοσλάβ Γκρούμπατσιτς εκτιμά ότι ο Μιλουτίνοβιτς προσπαθεί να αρπάξει την ηγεσία από τον ανατραπέντα πρόεδρο. Ο Μίλογιε Μιχαΐλοβιτς και άλλα στελέχη του κόμματος ζήτησαν την παραίτηση του Μιλόσεβιτς. Χθες προέκυψε ρήξη μεταξύ του Σοσιαλιστικού Κόμματος με το κόμμα της Γιουγκοσλαβικής Αριστεράς, της συζύγου του Μιλόσεβιτς Μιριάνα Μάρκοβιτς. Τα δύο κόμματα ανακοίνωσαν ότι για πρώτη φορά δεν θα κατεβάσουν κοινό υποψήφιο
 Η διάλυση της συμμαχίας Σοσιαλιστικού Κόμματος και Γιουγκοσλαβικής Αριστεράς είναι οριστική, εκτιμούν οι πολιτικοί αναλυτές, αφού πρώτη φορά ο Μιλόσεβιτς και η σύζυγος του δεν αμφισβητούνται μόνο από την πλειοψηφία των ψηφοφόρων στη
Σερβία αλλά και από τα ίδια τα κομματικά στελέχη τους. Ο ειδικός απεσταλμένος του ΟΗΕ στα Βαλκάνια, Καρλ Μπιλντ, εξέφρασε την εκτίμηση ότι ο Μιλόσεβιτς είναι τελειωμένος αλλά η αλλαγή θα πάρει πολύ καιρό. Ο Ιταλός πρωθυπυργός Τζουλιάνο Αμάτο έφτασε χθες στο Βελιγράδι και είναι ο πρώτος δυτικός αξιωματούχος που φτάνει στη χώρα, μετά την πτώση του Μιλόσεβιτς.
