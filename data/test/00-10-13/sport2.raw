 Στο πλευρό του υφυπουργού Αθλητισμού Γιώργου Φλωρίδη τάχθηκε ανοικτά ο Παναθηναϊκός με ανακοίνωσή του, καθώς επίσης και ο πρόεδρός του Αγγελος Φιλιππίδης σε σειρά δηλώσεών του σε τηλεοπτικούς και ραδιοφωνικούς σταθμούς.
 «Ο Παναθηναϊκός από νωρίς εξέθεσε τις απόψεις του σε ΕΠΟ, ΕΠΑΕ, υποδεικνύοντας να μην αναβληθεί κάποιο ματς ή αγωνιστική, γιατί θα αποτελούσε πλήγμα στην αξιοπιστία του ποδοσφαίρου. Η απόφαση της ΕΠΟ θεωρείται λανθασμένη. Η ΕΠΟ δεν θα έπρεπε να έρθει σε αντιπαράθεση με το σύνολο της Βουλής των Ελλήνων, αλλά και ολόκληρου του ελληνικού λαού», αναφέρει η ανακοίνωση της «πράσινης» ΠΑΕ, ενώ ο κ Φιλιππίδης, αφού έθεσε πάλι «θέμα αξιοπιστίας του ελληνικού ποδοσφαίρου» με την αναβολή των δύο αγωνιστικών των εθνικών πρωταθλημάτων, κάλεσε τον κ. Βίκτωρα Μητρόπουλο «να αποδεχτεί την απόφαση του Κοινοβουλίου και να εκπέσει του προεδρικού του αξιώματος». Κάποια άλλη στιγμή της επιχειρηματολογίας του ο πρόεδρος του ΠΑΟ τόνισε ότι «η ΕΠΟ έβαλε τα στήθη της μπροστά για να γλιτώσει τον κ. Μητρόπουλο».
 Το βράδυ, στο κεντρικό δελτίο ειδήσεων του Mega ο κ. Φιλιππίδης δήλωσε: 
 «Εμείς, από χθες (προχθές) προειδοποιήσαμε τόσο την ΕΠΑΕ όσο και την ΕΠΟ να μην προβούν σε αποδοχή αιτήματος συγκεκριμένης ομάδας για αναβολή παιχνιδιού ή και ολόκληρης αγωνιστικής. Δυστυχώς η ΕΠΟ πήρε μία ακραία θέση, με την οποία είμαστε κάθετα αντίθετοι. Δεν είναι δυνατόν το ελληνικό ποδόσφαιρο στο σύνολό του να έρχεται σε αντίθεση με το λαό. Ο λαός εκπροσωπείται από τους βουλευτές και οι βουλευτές όλων των κομμάτων, με εξαίρεση το ΚΚΕ, που ψήφισε παρών, υπερψήφισαν ένα νόμο, ο οποίος πρέπει να εφαρμοστεί».
 Είναι χαρακτηριστικό πως το τηλεφωνικό κέντρο της ΠΑΕ Παναθηναϊκός κατακλύστηκε χθες από κλήσεις αγανακτισμένων οπαδών που διαμαρτύρονταν για την αναβολή των πρωταθλημάτων και απειλούσαν με «συλλαλητήριο έξω από τα γραφεία της ΕΠΟ».
