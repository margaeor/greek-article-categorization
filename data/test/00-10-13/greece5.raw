Πρωτοποριακή μέθοδος, που άρχισε να εφαρμόζεται στις ΗΠΑ από τον Ελληνα καθηγητή Ανδρέα Τζάκη, ανοίγει νέους ορίζοντες στον τομέα των μεταμοσχεύσεων, καθώς προσφέρει καλύτερη ισορροπία των ανοσοποιητικών συστημάτων του δότη και του λήπτη.
 Ο διάσημος Ελληνας επιστήμονας μίλησε προχθές το βράδυ στους γιατρούς του «Ευαγγελισμού» για το μέλλον των μεταμοσχεύσεων, προσκεκλημένος της Ουρολογικής Κλινικής του νοσοκομείου.
 Ο Ανδρέας Τζάκης, σήμερα καθηγητής στο Πανεπιστήμιο του Μαϊάμι, έχει μεταξύ άλλων πραγματοποιήσει μεταμόσχευση ήπατος μπαμπουίνου σε άνθρωπο, ενώ έχει καταγραφεί στο βιβλίο Γκίνες, καθώς μεταμόσχευσε το μεγαλύτερο αριθμό οργάνων -συνολικά επτά- ταυτόχρονα, που έχει γίνει ποτέ σε ένα κοριτσάκι από την Ιταλία, καθώς και σε ένα αγοράκι από την Ουάσιγκτον.
 Ενα από τα μεγαλύτερα προβλήματα στις πολλαπλές μεταμοσχεύσεις είναι η απόρριψη των οργάνων, καθώς κάθε ένα από αυτά μπορεί να απορριφθεί ξεχωριστά, ή και όλα μαζί.
 H μέθοδος που χρησιμοποιεί ο κ. Τζάκης συνίσταται στη μεταμόσχευση και μυελού των οστών από το δότη στο λήπτη, ώστε να μην καταλαβαίνει ο οργανισμός την αλλαγή και να μην απορρίπτει τα όργανα. Μεταξύ άλλων, σημείωσε ότι το όργανο που απορρίπτεται πιο εύκολα απ' όλα τα άλλα είναι το λεπτό έντερο.
 Μάλιστα, η μέθοδος έχει ονομαστεί στο εξωτερικό «χιμαιρισμός» από τη Χίμαιρα της ελληνικής μυθολογίας, που είχε μέλη από διάφορα ζώα. Με την προσθήκη του μυελού των οστών παρατηρήθηκε ότι ελαττώνονται οι χρόνιες απορρίψεις στις μεταμοσχεύσεις νεφρών, όπου η απόρριψη είναι η βασική επιπλοκή.
 Σύμφωνα με τον Ελληνα καθηγητή, το μέλλον δεν βρίσκεται ούτε στις μεταμοσχεύσεις οργάνων από ζώα στον άνθρωπο, ούτε από όργανα που προέρχονται από κλωνοποίηση. Το μέλλον, τόνισε, βρίσκεται στον κάθε ένα από εμάς, που θα πρέπει, όπως κάνουμε τη διαθήκη μας για να μοιράσουμε τα περιουσιακά μας στοιχεία σε αυτούς που επιθυμούμε, έτσι να δωρίζουμε και τα όργανά μας, που μετά το θάνατό μας μπορούν να σώσουν συνανθρώπους μας.
