 Ο Γιώργος Ορφανός έθεσε, χθες, και νέα ερωτήματα στον υπουργό Πολιτισμού Θεόδωρο Πάγκαλο για τα έργα και τις ημέρες της Οργανωτικής Επιτροπής στο Σίδνεϊ. Από την παράθεση των ερωτημάτων πιθανολογείται ότι ο βουλευτής της Νέας Δημοκρατίας έχει στην κατοχή του νέα στοιχεία, καθώς ζητεί πληροφορίες για πλευρές ζητημάτων που δεν έχουν αποκαλυφθεί ακόμη.
 Ανάμεσα στ' άλλα, ο Γ. Ορφανός ζητεί να πληροφορηθεί ποια εταιρεία είχε αναλάβει να οργανώσει τη συναυλία του Γιώργου Νταλάρα, που επρόκειτο να γίνει στο Σίδνεϊ. Αν εκδόθηκαν αποφάσεις για τις μηνιαίες αποδοχές και τις άλλες παροχές (έξοδα παράστασης, χρήση αυτοκινήτου, χρυσές ή ασημένιες πιστωτικές κάρτες) των μελών της Εκτελεστικής Επιτροπής του «Αθήνα 2004». Αν οι εταιρείες ΟΡΑΣΙΣ, ΕΠΑΘΛΟΝ. ΔΕΚΑΘΛΟΝ, ΑΚΤ, ΠΕΝΤΕ ΛΙΝΚ και ΟΚΤΑΓΚΟΝ έχουν προσφέρει υπηρεσίες και έναντι ποιας αμοιβής. Ποιοι μετέβησαν με δαπάνες της Οργανωτικής στο Σίδνεϊ και με ποια ιδιότητα ο καθένας. Επίσης, ζητεί στοιχεία για τις δαπάνες έκδοσης εισιτηρίων, διαμόρφωσης του χώρου στο Μουσείο Μοντέρνας Τέχνης.
 Την ίδια ώρα, ο Δημήτρης Αβραμόπουλος τοποθετήθηκε γι' άλλη μια φορά στα όσα διαδραματίζονται τις τελευταίες μέρες στο πεδίο οργάνωσης των Ολυμπιακών Αγώνων. Ο δήμαρχος υποστήριξε την ιδέα δημιουργίας υπουργείου ενώ έμμεσα υπέδειξε την εφαρμογή του μοντέλου των Αυστραλών για την επιτυχία της οργάνωσης: «Το θέμα -τόνισε μεταξύ άλλων- είναι να γίνει λειτουργικό και αποτελεσματικό το οργανωτικό σχήμα. Οι δυσλειτουργίες που έχουν παρατηρηθεί δεν μας κάνουν καλό. Δεν έχουμε παρά να δούμε πώς τα κατάφεραν άλλοι πριν από μας και έφεραν αποτελέσματα. Δεν είναι θέμα προσώπων ή παρασκηνιακών διεργασιών».
 Αναφορικά με τις κατά καιρούς επικρίσεις της ΔΟΕ, ο Δ. Αβραμόπουλος υποστήριξε: «Δικαίως ανησυχούν. Η ΔΟΕ, διά στόματος του κ. Ρογκ, μας έβαλε προ των ευθυνών μας. Και δεν βρίσκω τίποτε κακό πίσω από την εκδήλωση της ανησυχίας. Οταν καταφέρουμε να ξεπεράσουμε τις δυσλειτουργίες και να δουλέψουμε σωστά, δεν θα έχουμε κανένα πρόβλημα».
