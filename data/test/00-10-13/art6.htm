<html><!--
Web Author:  Αριστείδης Παλιούρας email: aris@enet.gr
--><head><title>E Online - ΤΕΧΝΕΣ</title></head><BODY BGCOLOR="#FFFFFF"><!--msnavigation--><table BGCOLOR="#FFFFFF" border="0" cellpadding="0" cellspacing="0" width="100%"><tr><td BGCOLOR="#FFCC00" valign="top" width="1%">
<P ALIGN="CENTER"><IMG SRC="../../standard/gia.gif" ALT="ΕΛΕΥΘΕΡΟΤΥΠΙΑ - Για να μη μένετε θεατές στα γεγονότα" WIDTH=100 HEIGHT=92><BR><FONT SIZE=2><B>

Παρασκευή 13 Οκτωβρίου 2000
</B></FONT>

		<BR>

		<BR>

		<A HREF="../../keimena/kairos/kairos.htm"> <IMG SRC="../../standard/kairos.gif" ALT="ΚΑΙΡΟΣ" WIDTH="89" HEIGHT="55" BORDER="0"></A>

		<BR>

		<BR> <b> <font size=2> ΣΤΗΛΕΣ  </font> </b> <BR>

		<BR><A HREF="../../stiles/sfigmos.htm"><IMG SRC="../../standard/lbar/sfigmos.gif" ALT="ΣΦΥΓΜΟΣ" BORDER=0 width=103 height=17></A><BR>

		<A HREF="../../stiles/apopsis.htm"><IMG SRC="../../standard/lbar/apopsis.gif" ALT="ΑΠΟΨΕΙΣ" BORDER=0 width=103 height=17></A><BR>

		<A HREF="../../stiles/politika.htm"><IMG SRC="../../standard/lbar/politika.gif" ALT="ΠΟΛΙΤΚΑ ΠΑΡΑΣΚΗΝΙΑ" BORDER=0 width=103 height=17></A><BR>

		<A HREF="../../stiles/analisi.htm"><IMG SRC="../../standard/lbar/analisi.gif" ALT="ΑΝΑΛΥΣΗ ΓΕΓΟΝΟΤΩΝ" BORDER=0 width=103 height=17></A><BR>

		<A HREF="../../stiles/kafenio.htm"><IMG SRC="../../standard/lbar/kafen.gif" ALT="ΚΑΦΕΝΕΙΟ Η ΕΛΛΑΣ" BORDER=0 width=103 height=17></A><BR>

		<A HREF="../../stiles/diethni.htm"><IMG SRC="../../standard/lbar/diethni.gif" ALT="ΔΙΕΘΝΗ" BORDER=0 width=103 height=17></A><BR>

		<A HREF="../../stiles/prosopa.htm"><IMG SRC="../../standard/lbar/prosopa.gif" ALT="ΠΡΟΣΩΠΑ" BORDER=0 width=103 height=17></A><BR>

		<BR><b><font size=2> ΟΔΗΓΟΙ </font> </b>

		<BR>

		<BR>

		<A HREF="http://193.92.17.20/tv/tvfrm.htm"><IMG SRC="../../standard/lbar/tv.gif" ALT="ΤΗΛΕΟΡΑΣΗ" BORDER=0 width=103 height=17></A><BR>

		<A HREF="../../keimena/cinema/cinema.htm"><IMG SRC="../../standard/lbar/cinema.gif" ALT="ΚΙΝΗΜΑΤΟΓΡΑΦΟΙ" BORDER=0 width=103 height=17></A><BR>

		<A HREF="../../keimena/cinema/theatres.htm"> <IMG SRC="../../standard/lbar/theatres.gif" ALT="ΘΕΑΤΡΑ" BORDER=0 width=103 height=17></A><BR>

		<A HREF="http://www.enet.gr/finance/firstfin.htm"><IMG SRC="../../standard/lbar/xrima.gif" ALT="ΧΡΗΜΑΤΙΣΤΗΡΙΟ" BORDER=0 width=103 height=17></A><BR>

		<A HREF="../../stiles/mediaw.htm"><IMG SRC="../../standard/lbar/mediaw.gif" ALT="ΤΟΥ ΚΟΣΜΟΥ ΤΑ MEDIA" BORDER=0 width=103 height=17></A></P><BR>

		<BR>
		<BR>

		</td></P></td><td valign="top" width="24"></td><!--msnavigation--><td valign="top"><div align="left"><table border="0" width="454"><MAP NAME="FrontPageMap"><AREA SHAPE="CIRCLE" COORDS="367, 41, 11" HREF="../../art.htm"><AREA SHAPE="CIRCLE" COORDS="393, 41, 11" HREF="http://www.enet.gr/"><AREA SHAPE="CIRCLE" COORDS="422, 41, 11" HREF="../../fpage.htm"></MAP>  <tr>    <td width="455"><IMG SRC="../../standard/abar-s.jpg" ALT="ΕΛΕΥΘΕΡΟΤΥΠΙΑ - ΤΕΧΝΕΣ" WIDTH=451 HEIGHT=71 USEMAP="#FrontPageMap" BORDER=0></td>  </tr>  <tr>    <td height="30" width="455"></td>  </tr>  <tr>    <td width="455">


Στην πατρίδα του δεν επιτρέπεται να τον διαβάσουν. H Σουηδική Aκαδημία, όμως, του έδωσε το Nόμπελ Λογοτεχνίας<p>
 <b>«Ο</b>λα τα βάσανά μου ανήκουν στο παρελθόν», δήλωσε χθες ο πανευτυχής Γκάο Σινγκτζιάν, ο Κινέζος νομπελίστας, στα διεθνή ΜΜΕ, που έσπευσαν στο ταπεινό του διαμέρισμα στο εργατικό προάστιο της Μπανιόλ, έξω από το Παρίσι. Είναι μια


πόλη που λατρεύει και σ' αυτή θα είναι αφιερωμένο το επόμενο έργο του. Γράφει,


όμως, ακόμη στη γλώσσα του κι ας μην έχει κανένα σκοπό να επιστρέψει στην πατρίδα του.<p>
 «Στήν Κίνα δεν μπορούσα να εμπιστευτώ κανέναν, ούτε την ίδια μου την οικογένεια», είπε. Ο φίλος του και εξόριστος στη Βοστόνη ποιητής Μπέι Λινγκ αποκάλυψε χθες ότι η ίδια η γυναίκα του Γκάο Σινγκτζιάν τον είχε καταδώσει στις αρχές του Μάο ως ύποπτο, μόνο και μόνο γιατί έγραφε λογοτεχνία! <p>
 Δεν έχει, πάντως, καμία διάθεση να δώσει πολιτική χροιά στο βραβείο του, να χρησιμοποιήσει τη φήμη του για να ξεσηκώσει την κοινή γνώμη εναντίον του κιεζικού καθεστώτος. «Δεν είμαι πολιτικός», δήλωσε. «Aυτό, όμως, δεν σημαίνει ότι δεν θα κάνω κριτική στην πολιτική της κομμουνιστικής Κίνας. Λέω πάντα αυτό


που θέλω. Εάν διάλεξα να ζήσω εξόριστος, είναι για να μπορώ να εκφράζομαι χωρίς περιορισμούς. Δέν κράτησα κανένα δεσμό με την Κίνα, ούτε με την οικογένειά μου και τους φίλους μου. Κι αυτό για να μπορώ να εκφράζομαι ελεύθερα, χωρίς να τους βάζω σε κίνδυνο».<p>
 Ο Kινέζος συγγραφέας, που, όπως είπε χθες, «το γράψιμο ήταν ο μόνος τρόπος για


να κρατηθεί ζωντανός», γεννήθηκε το 1940 στο Γκαντζού της επαρχίας Τζιανγκτσί,


στην ανατολική Κίνα. Ο πατέρας του ήταν υπάλληλος τράπεζας και η μητέρα του ερασιτέχνις ηθοποιός, που καλλιέργησε στο γιο της την αγάπη για το θέατρο και τη λογοτεχνία. Μεγαλώνοντας μέσα στο μαοϊκό καθεστώς, σπούδασε γαλλική λογοτεχνία στο Πανεπιστήμιο του Πεκίνου.<p>
 Στη διάρκεια της Πολιτιστικής Επανάστασης (1966-76) στάλθηκε (μετά τις καταγγελίες της συζύγου του) σε στρατόπεδο αναμόρφωσης και αναγκάστηκε να κάψει «τόνους και τόνους» χειρογράφων, όπως είπε και χθες. Μέχρι το 1979 δεν μπόρεσε να εκδώσει ούτε γραμμή, αλλά ούτε και να ταξιδέψει στο εξωτερικό. Η περίοδος 1980-87 ήταν ευτυχέστερη. Ταξίδεψε στην Ιταλία και τη Γαλλία και άρχισε να δημοσιεύει διηγήματα, δοκίμια και θεατρικά έργα σε λογοτεχνικά περιοδικά και να εκδίδει τα έργα του.<p>
 Γρήγορα, όμως, ο μοντερνισμός του τον έκανε ύποπτο και επικίνδυνο. Το δοκίμιό του «Εισαγωγή στην τέχνη της σύγχρονης λογοτεχνίας», το αφήγημά του «Ενα περιστέρι, που λεγόταν ράμφος», μια συλλογή από θεατρικά έργα και το δοκίμιο «Αναζητώντας μια σύγχρονη φόρμα θεατρικής έκφρασης» έγιναν το κόκκινο πανί για


τους συντηρητικούς και δογματικούς κύκλους του Πεκίνου.<p>
 Τα πειραματικά θεατρικά έργα του, που ανέβαιναν στο Θέατρο Λαϊκής Τέχνης του Πεκίνου, είχαν, αντιθέτως, τεράστια επιτυχία. Το ντεμπούτο του έγινε με το «Σημείο κινδύνου». Το έργο, όμως, που τον καθιέρωσε, το αφηρημένο δράμα «Στάση


λεωφορείου», καταδικάστηκε το 1983 επισήμως από την κυβέρνηση στο πλαίσιο της εκστρατείας εναντίον της «πολιτιστικής μόλυνσης» και χαρακτηρίστηκε από κορυφαίο μέλος του Κομμουνιστικού Kόμματος ως το «πιο επιβλαβές έργο από την εποχή που ιδρύθηκε η Λαϊκή Κίνα».<p>
 Στο εξωτερικό είχε αρχίσει ήδη να γίνεται γνωστός ως ένας κορυφαίος συγγραφέας


και αντιφρονών. Το ένα θεατρικό έργο του μετά το άλλο γίνονται αντικείμενο πολεμικής, μέχρις ότου το 1986 έρχεται και η απαγόρευση του έργου του «Η άλλη όχθη». Από τότε κανένα έργο του Γκάο Σινγκτζιάν δεν ξαναπαρουσιάστηκε στην Κίνα.<p>
 Ο συγγραφέας, σαν να ήθελε να αποχαιρετήσει την αγαπημένη πατρίδα του, ξεκίνησε τότε για ένα οδοιπορικό δέκα μηνών που τον έφερε από τις πηγές του ποταμού Γιάνγκτζι ώς τις εκβολές του περνώντας μέσα από τα δάση και τα βουνά της επαρχίας Σιτσουάν. Το 1987 εγκατέλειψε την Κίνα για τη Δύση και δύο χρόνια


αργότερα, αμέσως μετά τη σφαγή στην πλατεία Τιεν Aν Mεν, έσπασε και τους τελευταίους δεσμούς του μαζί της αποχωρώντας από το Κομμουνιστικό Κόμμα και γράφοντας το θεατρικό έργο «Οι φυγάδες», που αναφέρεται στα τραγικά εκείνα γεγονότα. Με τη σειρά του το ίδιο το κόμμα τον χαρακτήρισε «περσόνα νον γκράτα» και απαγόρευσε την κυκλοφορία και έκδοση των βιβλίων του.<p>
 <b>B. ΓEΩPΓ.<p>
 Για πρώτη φορά Nόμπελ σε Kινέζο<p>
 Α</b>πό χθες το μεσημέρι η Κίνα απέκτησε το πρώτο της Νόμπελ Λογοτεχνίας. Δυστυχώς για τη μεγάλη αυτή χώρα, η ύψιστη λογοτεχνική διάκριση πήγε στο μοντερνιστή μυθιστοριογράφο και θεατρικό συγγραφέα Γκάο Σινγκτζιάν, που είναι αυτοεξόριστος από την πατρίδα του, θεωρείται από το κομμουνιστικό καθεστώς «persona non grata» και τα έργα του είναι απαγορευμένα. Οι Kινέζοι, δηλαδή, δεν είναι σε θέση να διαβάσουν τα έργα του πρώτου συμπατριώτη τους που κέρδισε

το Νόμπελ. <p>
 Ο 60χρονος Γκάο Σινγκτζιάν εγκατέλειψε την Κίνα το 1987 και ζει στο Παρίσι έχοντας πάρει τη γαλλική υπηκοότητα. Εξ ου και ο χαρακτηρισμός του από το Γαλλικό Πρακτορείο Ειδήσεων ως «Γάλλου συγγραφέα, κινεζικής καταγωγής» και η τοποθέτησή του στη λίστα των Γάλλων Νομπελιστών, παρέα με τον Ζαν Πολ Σαρτρ, τον Κλοντ Σιμόν, τον Aλμπέρ Καμί, τον Αντρέ Ζίντ και άλλους! <p>
 Γαλλικές υπερβολές, που, όμως, συνοδεύτηκαν και από κινέζικες απρέπειες. Η είδηση του πρώτου κινέζικου Νόμπελ δεν ανακοινώθηκε από τα κινεζικά μέσα μαζικής ενημέρωσης, ούτε από το επίσημο πρακτορείο ειδήσεων (Νέα Κίνα), ούτε από την τηλεόραση. Ειδικοί αναλυτές επισημαίνουν ότι καθόλου δεν αποκλείεται η

κυβέρνηση της Κίνας να εκφράσει τη δυσαρέσκειά της για την απόφαση της Σουηδικής Ακαδημίας.<p>
 Ο νέος νομπελίστας όταν πληροφορήθηκε τη βράβευσή του δήλωσε στο Γαλλικό Πρακτορείο Ειδήσεων από το σπίτι του στο παριζιάνικο προάστιο της Μπανιολέ: «Τα 'χω χάσει». Το γεγονός ότι το όνομά του δεν είχε ποτέ αναφερθεί ανάμεσα στους φερόμενους ως υποψήφιους δεν τον είχε στενοχωρήσει. «Ισως ήταν καλύτερα έτσι», δήλωσε. <p>
 Μαζί με το Νόμπελ, που θα του απονεμηθεί επίσημα στις 10 Δεκεμβρίου στη Στοκχόλμη από το βασιλιά της Σουηδίας Κάρολο Γουσταύο, ο Γκάο Σινγκτζιάν θα πάρει και 9 εκατομμύρια σουηδικές κορόνες (915.000 δολάρια ή 1, 077 εκατ. ευρώ). <p>
 Στην Ελλάδα έχουμε την τύχη να μπορούμε να διαβάσουμε αμέσως ένα από τα βιβλία

του Γκάο Σινγκτζιάν, το μυθιστόρημα «Soul Mountain» («Το βουνό της ψυχής»), που υπάρχει εδώ και τέσσερα χρόνια στα βιβλιοπωλεία χάρη στις εκδόσεις «Λιβάνη» (μετάφραση από τα γαλλικά της Βίκης Σιδηροπούλου). <p>
 Στο «Βουνό της ψυχής», που ο Γκάο Σινγκτζιάν άρχισε να το γράφει το 1982, κάνει ιδιαίτερη αναφορά η Σουηδική Ακαδημία στο σκεπτικό της βράβευσή της. <p>
 Αφού πρώτα τονίζει ότι ο Κινέζος συγγραφέας Γκάο Σινγκτζιάν βραβεύεται για «ένα έργο παγκοσμίου κύρους, πικρής διορατικότητας και γλωσσικής πρωτοτυπίας, το οποίο άνοιξε νέους δρόμους στο κινέζικο μυθιστόρημα και θέατρο», χαρακτηρίζει το "Βουνό της ψυχής" ένα «μεγάλο μυθιστόρημα, που είναι ένα από εκείνα τα μοναδικά λογοτεχνικά έργα, που φαίνεται αδύνατον να συγκριθούν με τίποτε άλλο πέραν του εαυτού τους. Βασίζεται σε εμπειρίες από ταξίδια σε απομονωμένες περιοχές της νότιας και νοτιοδυτικής Κίνας, όπου ακόμα επιμένουν τα έθιμα των Σαμάνων, όπου μπαλάντες και απίστευτες ιστορίες για ληστές εξιστορούνται ως αληθινές και όπου δεν είναι απίθανο να συναντήσεις υπέρμαχους

της παλιάς ταοϊστικής σοφίας».<p>
 Το δεύτερο μυθιστόρημά του, το αυτοβιογραφικό «Οne Man' s Bible» (ή στα γαλλικά «Le livre d' un homme seul»), που αναφέρεται στην Πολιτιστική Επανάσταση της Κίνας, συμπληρώνει κατά κάποιο τρόπο το «Βουνό της ψυχής» αλλά είναι, σύμφωνα με τη Σουηδική Ακαδημία, «ευκολότερο στην κατανόησή του». <p>
 Σ' αυτό «με μια ανηλεή ειλικρίνεια ο συγγραφέας κάνει έναν απολογισμό της μιας

εμπειρίας του μετά την άλλη: ως πολιτικού ακτιβιστή, θύματος και παρατηρητή από τα έξω. Η περιγραφή του αυτή θα μπορούσε να είχε καταλήξει σε μια προσωποποίηση της ηθικής των διαφωνούντων με το καθεστώς. Αυτός, όμως, απορρίπτει αυτή τη στάση και αρνείται να αποκαταστήσει οποιονδήποτε άλλον. Η γραφή τού Γκάο Σινγκτζιάν είναι ελεύθερη από κάθε είδους αβροφροσύνη. Το θεατρικό του έργο "Fugitives" (Φυγάδες) είχε ενοχλήσει εξίσου το δημοκρατικό κίνημα της Κίνας και την εξουσία». <p>
 Οσο για το θεατρικό του έργο, που οφείλει πολλά, όπως ο ίδιος ο Γκάο Σινγκτζιάν παραδέχεται, στο μη νατουραλιστικό θεάτρο της Δύσης (στον Αρτό, τον

Μπρεχτ, τον Μπέκετ και τον Καντόρ), η Σουηδική Ακαδημία υπογραμμίζει τις επιρροές που έχει δεχτεί από το λαϊκό θέατρο. «Υιοθέτησε στοιχεία από το αρχαίο δράμα, που χρησιμοποιούσε μάσκες, από το θέατρο σκιών και τις κινέζικες

παραδόσεις στο χορό, το τραγούδι και τη μουσική εκτέλεση». Οι Σουηδοί είχαν την ευκαιρία να δουν δύο από τα θεατρικά έργα του Γκάο Σινγκτζιάν («Καλοκαιρινή βροχή στο Πεκίνο» και «Φυγάδες»), που ανέβηκαν στο Βασιλικό Δραματικό Θέατρο της Στοκχόλμης. Εχουν, όμως, παρουσιαστεί και σε άλλες χώρες.

<p>
 Εξέχουσα θέση στη δημιουργική του έκφραση έχει και η ζωγραφική. Τα μελάνια του

έχουν ήδη εκτεθεί σε πολλές χώρες του κόσμου, ενώ ζωγραφίζει ο ίδιος τα εξώφυλλα των βιβλίων του. <p>


</td>  </tr></table></div><p>  <!--msnavigation--></td></tr><!--msnavigation--></table><br><center><table width = 640> <CENTER><b> Επικοινωνήστε με την </b><A HREF="mailto:elef@enet.gr">"E on-line"</A> <p><b> Copyright © 1999 Χ. Κ. Τεγόπουλος Εκδόσεις Α.Ε.</b><br> <br><font size = 2><b> ΑΠΑΓΟΡΕΥΕΤΑΙ </b> η αναδημοσίευση, η αναπαραγωγή, ολική, μερική ή περιληπτική, ή κατά παράφραση, ή διασκευή απόδοση του περιεχομένου της ηλεκτρονικής εφημερίδας με οποιονδήποτε τρόπο, μηχανικό, ηλεκτρονικό, φωτοτυπικό, ηχογράφησης ή αλλο, χωρίς προηγούμενη γραπτή άδεια του εκδότη. Νόμος 2121/1993 και κανόνες Διεθνούς Δικαίου πού ισχύουν στην Ελλάδα.</font></CENTER></table></center></body></html>
