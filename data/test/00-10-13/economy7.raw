Νέες ποινικές διώξεις για λαθρεμπορία αφορολόγητου πετρελαίου που αντί για πλοία κατέληγε στην εσωτερική αγορά, άσκησε ο εισαγγελέας Πειραιά εναντίον 7 τελωνειακών υπαλλήλων, ανάμεσά τους και ο πρώην διευθυντής της Δίωξης Οικονομικού Εγκλήματος.
 Η παρέμβαση του εισαγγελέα Γρηγόρη Πεπόνη πραγματοποιήθηκε μετά την ολοκλήρωση
προκαταρκτικής εξέτασης, η οποία διετάχθηκε όταν ο κρατούμενος στις φυλακές Κορυδαλλού για λαθρεμπορία υγρών καυσίμων Ε. Χρυσίνης, στο πλαίσιο της έρευνας
αποκάλυψε την εμπλοκή των τελωνειακών. Σύμφωνα με πληροφορίες ο κρατούμενος αποκάλυψε ότι επιταγές του πολλών εκατομμυρίων δραχμών βρίσκονται ακόμα στα χέρια κάποιων τελεωνειακών.
 Ετσι μετά από την ολοκλήρωση της έρευνας ο κ. Πεπόνης άσκησε ποινικές διώξεις για ηθική αυτουργία κατ' εξακολούθηση σε ψευδή βεβαίωση σε βάρος του ελληνικού
Δημοσίου και άμεση συνέργεια σε λαθρεμπορία κατά των τελωνειακών Χρήστου Ελευθεριάδη και Γιάννη Μακρή.
 Παθητική δωροδοκία κατ' εξακολούθηση σε βάρος του Δημοσίου σε βαθμό κακουργήματος κατά των τελωνειακών Χρήστου Ελευθεριάδη, Γιάννη Μακρή, Γιάννη Χάνου, Πέτρου Σερίφη, Γιάννη Χαχλάκη, Νίκου Κουτουλογένη, και του πρώην διευθυντή της Δίωξης Οικονομικού Εγκλήματος Μίνωα Τζίμα.
 Τέλος σύμφωνα με πληροφορίες τελωνειακός έχει καταθέσει ότι μαζί με τον ήδη κατηγορούμενο Χρήστο Ελευθεριάδη κάθε μήνα πήγαινε στο υπουργείο Οικονομικών τσάντα με 5 εκατομμύρια δραχμές που παρελάμβανε άγνωστο άτομο.
