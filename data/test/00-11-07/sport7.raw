Τέλος ο Σάκοτα από τον Αρη, προ των πυλών είναι ο Μηνάς Γκέκος, για να αναλάβει την τεχνική ηγεσία της ομάδας, που θα παίξει σήμερα χωρίς φιλάθλους, αφού δεν σφραγίστηκαν εισιτήρια από την εφορία για τον αγώνα του Κυπέλλου Σαπόρτα με την Πόρτο (8.30 μ.μ.).
 Ολα αυτά δεν έγιναν εξαιτίας της ήττας από τον ΠΑΟΚ, αλλά όπως είπε χθες ο Ντράγκαν Σάκοτα: «Αποφασίσαμε να λύσουμε τη συνεργασία μας για το καλό της ομάδας, με κοινή συναίνεση. Θα μιλήσω μετά το οριστικό τέλος της συνεργασίας...».
 Ο Σέρβος προπονητής ήταν παρών στην προπόνηση της ομάδας, θα είναι και σήμερα στον πάγκο για τον αγώνα με την Πόρτο, αλλά από σήμερα το βράδυ θα είναι παρελθόν για την ομάδα, όχι με το καλύτερο τέλος που θα επιδίωκε και ο ίδιος...
 Η διοίκηση, διά στόματος του μέλους της κ. Σερπάνου, είπε χθες: «Εκτιμήσαμε και οι δύο πλευρές ότι θα έπρεπε να λυθεί η συνεργασία μας, γιατί κάτι έπρεπε να αλλάξει στην ομάδα. Το κατάλαβε και ο κ. Σάκοτα κι έτσι θα χωρίσουμε σαν φίλοι».
 Για το θέμα της φορολογικής ενημερότητας: «Δεν μας έδωσε την ενημερότητα η εφορία, άρα θα παίξουμε χωρίς κόσμο. Τώρα, αν θα είναι με ανοιχτές πόρτες ή κεκλεισμένων των θυρών, δεν το γνωρίζω προς το παρόν...».
 Για αγωνιστικά θέματα τι να γράψουμε τώρα; Εδώ υπάρχουν τόσα πολλά μπερδέματα με τον προπονητή, τους ξένους, τον Φόρεστ, που αν και απλήρωτος πήγε κανονικά στη χθεσινή προπόνηση, τον Μπούι, που θα παίξει σήμερα, αλλά είναι αμφίβολο αν θα βρίσκεται αύριο στον Αρη...
 Η Πόρτο δεν είναι καμιά σούπερ ομάδα, αλλά δεν παύει να είναι σοβαρός αντίπαλος, που αν δεν τον προσέξει ο Αρης των χιλίων προβλημάτων, μπορεί να πάθει ζημιά.
 Το πλέον σίγουρο είναι ότι σήμερα θα ξεκινήσουν οι Παπανικολόπουλος, Γκραντ, Μπούι, Λάππας και Φόρεστ, ενώ μια δήλωση του Γκραντ και πάλι θα συζητηθεί. Λίγο πριν αρχίσει η χθεσινή προπόνηση, είπε: «Ακόμη μια τρελή ημέρα στον Αρη...».
 Στη διάθεση του Σάκοτα, ο οποίος θα βρίσκεται τύποις στον πάγκο (ίσως στην εξέδρα να είναι ο νέος προπονητής), βρίσκονται και οι Ραΐτσεβιτς, Μάρκοβιτς, Φλώρος, Φίριτς, Νέες.
 * Ο κόσμος του Αρη, πάντως, θα πάει σήμερα στο γήπεδο για να μπει, κι αν δει ανοιχτές τις πόρτες, θα κάνει το καθήκον του! Θα μπει να ενισχύσει την ομάδα χωρίς εισιτήριο...
