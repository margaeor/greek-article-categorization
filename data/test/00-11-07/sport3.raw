 «Ο Ολυμπιακός έχει 99% πιθανότητες να προκριθεί και η Λιόν μόνο 1%. Η ελληνική ομάδα είναι το φαβορί και αυτό δεν αλλάζει. Τα υπόλοιπα, στο γήπεδο». Ο προπονητής της Λιόν Ζακ Σαντινί για τρίτη συνεχή μέρα προσπάθησε να μεταφέρει το άγχος και το βάρος στο «ερυθρόλευκο» στρατόπεδο εν όψει του αγώνα απόψε στο «Ζερλάν». Ο Γάλλος τεχνικός, σε μια προσπάθεια να...κοιμήσει τον Ολυμπιακό ή να μπλοφάρει, διώχνοντας το άγχος από τους παίκτες του, ούτε λίγο ούτε πολύ θέλησε χθες το πρωί στη συνέντευξη Τύπου να περάσει την εικόνα ότι η Λιόν είναι σχεδόν ξεγραμμένη και κυνηγάει το θαύμα! 
 «Ο Ολυμπιακός κέρδισε τη Βαλένθια στο γήπεδό του, ενώ εμείς χάσαμε και αυτό λέει πολλά», δήλωσε ο Σαντινί και πρόσθεσε: «Ο Ολυμπιακός έχει τον πρώτο λόγο και εκείνο που θα επιδιώξουμε είναι να κυνηγήσουμε ένα γκολ με υπομονή, από την αρχή του αγώνα. Θα είναι πολύ καλό για μας να προηγηθούμε γρήγορα. Θα μας βοηθήσει στη συνέχεια. Η Λιόν, πάντως, δεν φοβάται καμία ομάδα, αλλά σεβόμαστε τον Ολυμπιακό. Θα προσπαθήσουμε να λύσουμε τα προβλήματα από τα άκρα που είχαμε στο παιχνίδι στην Αθήνα».
 Ο αρχηγός της Λιόν Φλορέντ Λαβίλ, πάντως, παρουσιάστηκε πιο αισιόδοξος. «Θα βάλουμε όλη μας τη δύναμη για ένα γκολ κόντρα στον Ολυμπιακό το οποίο θα μας δώσει την πρόκριση. Εχουμε κάποιες πιθανότητες τις οποίες πρέπει να εκμεταλλευτούμε. Το πρώτο που μας ενδιαφέρει είναι να μη φάμε γκολ. Από εκεί και πέρα θα προσπαθήσουμε στις αντεπιθέσεις να πάρουμε τη νίκη».
 Αν και το παιχνίδι θεωρείται ίσως το πιο κρίσιμο στην ιστορία της Λιόν ο γαλλικός Τύπος δεν έδωσε χθες μεγάλη έκταση στον αγώνα (προβάλλονται ιδιαίτερα το ράγκμπι και το ποδήλατο). Η εφημερίδα «Λε Προγκρές» έχει δηλώσεις του Ζε Ελίας ο οποίος αναφέρει ότι «πριν από τρία χρόνια πήραμε τη νίκη (3-1) με την Ιντερ μέσα στη Λιόν και ελπίζω να τα καταφέρουμε και τώρα», ενώ υπάρχει συνέντευξη του επιθετικού Στιβ Μαρλέ.
 «Είναι ο δικός μας τελικός και πρέπει να τον κερδίσουμε», δήλωσε ο Μαρλέ, που συμπλήρωσε: «Η νίκη με τη Mονακό μάς βοήθησε πολύ και πιστεύω ότι μπορούμε να φτάσουμε στην πρόκριση. Ο Ολυμπιακός δεν είναι ούτε Μάντσεστερ Γιουνάιτεντ ούτε Γιουβέντους. Είναι μια ομάδα με εμπειρία στην Ευρώπη, αλλά δεν έχει φέρει επιτυχίες μακριά από το γήπεδό της και μπορούμε να την κερδίσουμε».
 Οι εφημερίδες «Λιόν Φιγκαρό» και «Λε Φιγκαρό» αφιερώνουν μόνο ένα μονόστηλο στον αγώνα Λιόν-Ολυμπιακός και αναφέρουν: «Ο Ολυμπιακός ήρθε έτοιμος για την ισοπαλία που του δίνει την πρόκριση, αλλά η Λιόν νιώθει δυνατή για την πρόκριση».
