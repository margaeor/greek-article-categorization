Με τις ευχές των αρχαιολόγων για βίο ανθόσπαρτο πέρασαν προχθές στον αρχαιολογικό χώρο της Κνωσού πενήντα νεόνυμφα ζευγάρια από την Ολλανδία φορώντας νυφικά και γαμπριάτικα κοστούμια. Οι κοπέλες, με τις λευκές δαντέλες και τα λουλούδια τους, έδωσαν έναν τόνο γιορτινό στο ανάκτορο της Κνωσού.
 «Ηταν χαρά Θεού να βλέπεις τα κορίτσια με τα λευκά νυφικά και τις ανθοδέσμες τους και το ένα ζευγάρι να φωτογραφίζει το άλλο μπροστά στο μινωικό ανάκτορο»,
μας έλεγε χθες αρχαιοφύλακας που είχε απολαύσει το θέαμα -αν και για πολλοστή φορά, αφού επαναλαμβάνεται τα τελευταία χρόνια, όπως μας είπε.
 Οι φωτογραφήσεις μπροστά στα μνημεία, εφόσον δεν έχουν σκοπό εμπορικό αλλά προσωπικό -κι αυτή ήταν η καλύτερη προσωπική στιγμή- δεν απαγορεύονται. Τα νεόνυμφα ζευγάρια έχουν κερδίσει από τουριστικό γραφείο ως δώρο το προνόμιο να
εμφανιστούν και να φωτογραφηθούν στην Κρήτη με τη γαμήλια περιβολή τους.
 Φέτος, όμως, η εμφάνισή τους είχε και πολλούς θεατές, καθώς έχει αυξηθεί αισθητά ο αριθμός των επισκεπτών στους αρχαιολογικούς χώρους της Κρήτης, επειδή εξαιτίας των εχθροπραξιών μεταξύ Παλαιστινίων και Ισραηλινών τα κρουαζιερόπλοια δεν πιάνουν το λιμάνι της Χάιφα και κάνουν στάση στο Ηράκλειο και στη Σαντορίνη. Μάλιστα, για να διευκολυνθούν οι επισκέπτες των αρχαιολογικών χώρων στα δύο αυτά νησιά, είχε δώσει εντολή η γεν. γραμματέας του ΥΠΠΟ Λίνα Μενδώνη να παραταθεί (έως χθες) το θερινό ωράριο έως τις 7 το βράδυ.
