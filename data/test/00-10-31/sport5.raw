 Επίδειξη δύναμης έκανε στη γενική συνέλευση της ΕΠΑΕ ο Σωκράτης Κόκκαλης, ο οποίος επιδίωξε και πέτυχε τη διάλυση της επιτροπής που είχε συσταθεί για να συζητήσει με την πολιτεία τα αιτήματα των επαγγελματικών ομάδων. Η γ.σ. άναψε το πράσινο φως στον Βίκτωρα Μητρόπουλο να συντάξει προσχέδιο αθλητικού νόμου (!) και σε δύο εβδομάδες οι εκπρόσωποι των ΠΑΕ θα κληθούν να υιοθετήσουν ή να απορρίψουν τις διατάξεις του! Με τη στάση του κ. Κόκκαλη και με τη σύμφωνη γνώμη της πλειοψηφίας της γ.σ. ο διάλογος της ΕΠΑΕ με την πολιτεία οδηγείται σε αδιέξοδο, αφού ο υφυπουργός Αθλητισμού Γιώργος Φλωρίδης δεν πρόκειται να διαπραγματευτεί με τον κ. Μητρόπουλο τα αιτήματα των ομάδων...
 «Εάν δεν υπάρξει σεβασμός στη νομιμότητα, τότε οι προτάσεις της διοργανώτριας αρχής δεν μπορούν να γίνουν δεκτές από την κυβέρνηση», έλεγε χθες ο κ. Φλωρίδης αφήνοντας να εννοηθεί ότι δεν πρόκειται να συζητήσει με την ΕΠΑΕ, εφ' όσον δεν εκπέσει από την προεδρική καρέκλα της ο Βίκτωρας Μητρόπουλος. Κάτι που γνώριζε ο κ. Κόκκαλης, ο οποίος ενδεχομένως να μην επιθυμεί νέα νομοθετική παρέμβαση στο επαγγελματικό ποδόσφαιρο. Ενδεικτική είναι, άλλωστε, η τοποθέτηση του στη συνέλευση: 
 «Δεν πρέπει να συγχέουμε το ποδόσφαιρο με την πολιτική. Κι αυτό το λέω διότι τον τελευταίο καιρό υπάρχει μια προσπάθεια πολιτικής παρέμβασης στο χώρο του ποδοσφαίρου. Πρέπει να διατηρήσουμε την ανεξαρτησία μας σε ό,τι αφορά επιρροές και ορισμένα πολιτικά συμφέροντα που δεν έχουν σχέση με το πρωτάθλημα».
 Ο κ. Κόκκαλης έκανε μνεία και στον... μπαμπούλα της FΙFΑ, λέγοντας: «Η επιστολή της παγκόσμιας ομοσπονδίας εμπεριέχει και μία παράγραφο που είναι κρίσιμη για τις ομάδες μας που αγωνίζονται στην Ευρώπη, αλλά και για το εθνικό μας συγκρότημα, καθώς μας απειλεί με απομόνωση».
 Το δρόμο της... αποχώρησης από την επιτροπή ακολούθησε και η ΑΕΚ (εκπροσωπήθηκε από τον Σωκράτη Λοϊζίδη). Μόνο οι κ.κ. Μυτιληναίος, Φιλιππίδης, Καζανάκης και Ακριβόπουλος ζήτησαν επίμονα να μη διαλυθεί η επιτροπή, αλλά δεν είχαν την πλειοψηφία με το μέρος τους. Ο μεγαλομέτοχος του Ηρακλή έκανε μάλιστα έκκληση στον Σωκράτη Κόκκαλη να παραμείνει στην επιτροπή, αλλά η παρέμβασή του έπεσε στο κενό.
 «Ανέβηκα στο βήμα της συνέλευσης μόνο και μόνο για να κοιτάξω στα μάτια το φίλο μου τον Σωκράτη Κόκκαλη και να του ζητήσω να συνεχίσει στην επιτροπή», είπε απευθυνόμενος στον πρόεδρο του Ολυμπιακού ο κ. Μυτιληναίος, ο οποίος πρόσθεσε: «Τα πράγματα έφτασαν σε οριακό σημείο και υπάρχει ένα αντικειμενικό αδιέξοδο, καθώς ο υφυπουργός δεν μιλάει με τον πρόεδρό μας. Εάν στις διαπραγματεύσεις με την πολιτεία απουσιάζει ο Ολυμπιακός και οι άλλες μεγάλες ομάδες, τότε ποιος θα χτυπήσει τις πόρτες των υπουργών και ποιος θα χτυπήσει το χέρι στο τραπέζι όταν χρειαστεί; ».
 Ο Ευάγγελος Μυτιληναίος δεν κατάφερε να πείσει τον Σωκράτη Κόκκαλη, ο οποίος στη δευτερολογία του τόνισε: «Πιο ισχυρή από κάθε επιτροπή είναι μία πρόταση που θα εγκριθεί από τη συνέλευση και θα κατατεθεί στον υφυπουργό». Κι αυτό θα γίνει. Η επιτροπή διαλύθηκε και τις επόμενες δύο εβδομάδες η διοίκηση της ΕΠΑΕ σε συνεργασία με νομοτεχνικούς θα συντάξει ένα προσχέδιο νόμου. Η γ.σ. των ΠΑΕ θα το εγκρίνει με κάποιες αλλαγές, αλλά ο κ. Φλωρίδης (με πρόεδρο της ΕΠΑΕ τον Βίκτωρα Μητρόπουλου) δεν θα μπει στην ουσία των αιτημάτων και έτσι θα δημιουργηθεί νέα διαμάχη στις σχέσεις ΕΠΑΕ - πολιτείας...
