Σκληρή απάντηση στις βολές που δέχτηκε από μερίδα του Τύπου για τα περιουσιακά του στοιχεία και ειδικότερα για την εταιρεία χωματουργικών εργασιών, της οποίας κατέχει το 65% περίπου, έδωσε χθες ο Κώστας Καραμανλής λέγοντας ότι η εταιρεία αυτή δεν είχε συναλλαγές με το Δημόσιο. Μιλώντας σε συγκέντρωση κομματικών στελεχών, ο πρόεδρος της Ν.Δ. συνέδεσε την επίθεση αυτή που δέχτηκε με τον πόλεμο κατά των διαπλεκομένων που έχει ξεκινήσει, και είπε με νόημα πως δεν θα κάνει πίσω, αλλά θα συνεχίσει τον αγώνα του κατά της διαφθοράς μέχρι τέλους. Ειδικότερα, σε κοινή συνεδρίαση των νομαρχιακών συνελεύσεων και των πολιτικών και κοινωνικών συμβουλίων, είπε πως περίμενε ότι θα βρεθεί στο επίκεντρο της συκοφαντίας: «Tώρα ψάχνουν να βρουν πράγματα γνωστά εδώ και χρόνια; Τι συνέβη τώρα; Συνέβη ότι δίνουμε έναν αγώνα καλό και καθαρό, τον οποίο θα κερδίσουμε. Από την πλευρά μου δεν έκρυψα ποτέ τίποτα, δεν έχω να κρύψω τίποτα, γι' αυτό δεν φοβάμαι και τίποτα, δεν με αγγίζει τίποτα. Ούτε είχα ποτέ συναλλαγές, οποιασδήποτε μορφής, με το Δημόσιο», είπε χαρακτηριστικά και πρόσθεσε πως με τη λάσπη που εκτοξεύουν προσπαθούν να λυγίσει η Ν.Δ., να αποθαρρυνθεί στον αγώνα για διαφάνεια και να αποπροσανατολιστεί η κοινή γνώμη. «Πληροφορούμε τους πάντες ότι ούτε το ένα θα συμβεί ούτε το άλλο. Εμείς όχι απλώς δεν θα σταματήσουμε, αλλά με ακόμη μεγαλύτερη ορμή, πίστη και πίεση θα συνεχίσουμε αυτόν τον αγώνα».  Λίγο πριν, ο πρόεδρος της Ν.Δ. είχε εξαπολύσει νέα επίθεση στην κυβέρνηση για τις σχέσεις της με τα διαπλεκόμενα, ενώ έκανε λόγο για τη μεγάλη έκταση της διαφθοράς που κυριαρχεί στον ευρύτερο δημόσιο τομέα. Οπως είπε, δεν γίνεται να εκχωρείται η πολιτική εξουσία σε εξωθεσμικά παράκεντρα, όποια και αν είναι αυτά, και δεν νοείται οικονομικά συμφέροντα να επιβάλλουν ή να υποβάλλουν πολιτικές και αποφάσεις. Εμμεση αναφορά έκανε και στον επιχειρηματία Σ. Κόκκαλη, τον οποίο δεν κατονόμασε, εντούτοις μίλησε για «τον πρώην γενικό διευθυντή, τον ισχυρό άνδρα του ΟΠΑΠ που μόλις αποχώρησε από τη δημόσια θέση προσελήφθη από Ομιλο που εκ θαύματος στην προηγούμενη περίοδο, επί του συγκεκριμένου προσώπου, μπόρεσε να εξασφαλίσει όλες τις μεγάλες συμβάσεις των τυχερών παιγνίων». Ακόμη μίλησε για τον «αποκλειστικό προμηθευτή» του ΟΤΕ, με αποτέλεσμα να έχουμε οδηγηθεί στο φιάσκο των επενδύσεων του ΟΤΕ σε Βουλγαρία και Ρουμανία. Από την ομιλία Καραμανλή απουσίασαν οι αναφορές σε εσωκομματικά που θα προκαλούσαν νέες τριβές, ωστόσο τέτοιες αναφορές έκανε χθες βράδυ ο Μ. Εβερτ, ο οποίος σε συνέντευξή του (Αλτερ), είπε πως είχε σκεφτεί να διαγράψει τον Κ. Μητσοτάκη όταν ήταν αρχηγός, εντούτοις δεν το έκανε και δεν έχει μετανιώσει γι' αυτό. Ακόμη, άφησε να εννοηθεί πως ο Κ. Καραμανλής, αν μετά το συνέδριο δεν υπάρξει πολιτική πειθαρχία στις αποφάσεις, θα πρέπει να προχωρήσει σε πειθαρχικά μέτρα. Αν και δεν τον ανέφερε, δεν απέκλεισε από τα «πειθαρχικά αυτά μέτρα» και τον Κ. Μητσοτάκη.
