 Με τον αέρα που του παρέχει η υπόσχεση άφθονου πετρελαίου και φυσικού αερίου στην Ευρώπη, ο Ρώσος πρόεδρος, Βλαντιμίρ Πούτιν, συμφώνησε χθες με την Ευρωπαϊκή Eνωση τη συνεργασία στη διαχείριση κρίσεων και την πρόθεση ουσιαστικής ενεργοποίησης του «στρατηγικού συνεταιρισμού» ανάμεσα στη Ρωσία και την Ε.Ε.
 Κατά τη διάρκεια της συνάντησης που είχε ο Πούτιν χθες στο Παρίσι με τον προεδρεύοντα της Ε.Ε., πρόεδρο της Γαλλίας Ζακ Σιράκ, και τον πρόεδρο της Ευρωπαϊκής Επιτροπής, οι δύο πλευρές συμφώνησαν ότι θα επιμείνουν στην «ασφάλεια και τη σταθερότητα στην ευρωπαϊκή ήπειρο» και διακήρυξαν την πρόθεσή
τους να «δώσουν υπόσταση» στο «στρατηγικό συνεταιρισμό τους».
 Καταδίκασαν επίσης «την τρομοκρατία σε όλες της τις μορφές» και τόνισαν «την ανάγκη να αναζητηθεί μια πολιτική λύση» στην Τσετσενία «με σεβασμό της κυριαρχίας και της εδαφικής ακεραιότητας της Ρωσικής Ομοσπονδίας».
 Κατά τη διάρκεια κοινής συνέντευξης Tύπου με τον Ζακ Σιράκ, ο Πούτιν βεβαίωσε ότι έχει ήδη αρχίσει διάλογος στην Τσετσενία και τόνισε ότι ακόμα και αν «η σύγκρουση συνεχιστεί» δεν υπάρχουν πλέον «εκτεταμένες στρατιωτικές επιχειρήσεις στην Τσετσενία». Τόνισε πάντως ότι δεν πρόκειται να διαπραγματευτεί «με τρομοκράτες».
 «Η Ευρώπη έχει συμφέρον να θέσουμε όλοι μαζί τέρμα στις κινήσεις (των ισλαμιστών) για να βρούμε ένα δρόμο προς το τέλος του ισλαμικού φονταμενταλισμού», πρόσθεσε.
 Διαβεβαίωσε ακόμα ότι η Ρωσία «είναι έτοιμη να συμβάλει σε μια μακροπρόθεσμη ενεργειακή ανεξαρτησία της Ευρώπης» στο πλαίσιο ενός ενισχυμένου ενεργειακού συνεταιρισμού, όχι μόνο στον τομέα του φυσικού αερίου και του πετρελαίου αλλά και της ηλεκτρικής ενέργειας.
 Οι δύο πλευρές εξέφρασαν την ικανοποίησή τους «για την αλλαγή στην Ομοσπονδιακή Δημοκρατία της Γιουγκοσλαβίας» και ευχήθηκαν «πλήρη συμμετοχή της
ΟΔΓ στους διεθνείς θεσμούς, και ιδιαίτερα τη γρήγορη και ανεμπόδιστη ένταξη στον ΟΗΕ».
 Ο Pώσος πρόεδρος εμφανίστηκε εκνευρισμένος με τις έντονες επικρίσεις για το ρόλο της Ρωσίας στην Τσετσενία. Την ώρα της συνάντησης κορυφής, ομάδα Γάλλων διανοουμένων και βουλευτών ζήτησε από τη γαλλική πολιτική ηγεσία να καταγγείλει τη στάση της Μόσχας και να εμποδίσει τις ξένες επενδύσεις στη Ρωσία.
