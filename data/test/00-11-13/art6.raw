 Ο Πρόεδρος της Δημοκρατίας Κωστής Στεφανόπουλος απένειμε το Σάββατο το μεσημέρι το βραβείο του ΤΕΙ Κρήτης στη συνθέτρια Ελένη Καραΐνδρου σε τελετή που έγινε στο αμφιθέατρο του ιδρύματος.
 Το ετήσιο βραβείο του ΤΕΙ απονέμεται σε προσωπικότητες, το έργο των οποίων ξεπερνά τα όρια της Ελλάδας και η φετινή εκδήλωση συνέπεσε με τον εορτασμό του
πολιούχου του Ηρακλείου Αγίου Μηνά, στον οποίο παρέστη ο κ. Στεφανόπουλος. 
 Η τελετή πραγματοποιήθηκε σ' ένα κατάμεστο αμφιθέατρο και η Ελένη Καραΐνδρου, ιδιαίτερα συγκινημένη, παρέλαβε το βραβείο (γλυπτική σύνθεση του Παρμακέλη) από τα χέρια του Προέδρου της Δημοκρατίας. 
 «Είναι εξαιρετική τιμή για μένα η απονομή του βραβείου από τον κ. Στεφανόπουλο, όχι για τη θέση του, αλλά για τη θέση του στις καρδιές των Ελλήνων», είπε μετά τη βράβευσή της η Ελένη Καραΐνδρου, η οποία αφιέρωσε το βραβείο στη μνήμη του πατέρα της. 
 «Ηταν -είπε- ένας σπουδαίος εκπαιδευτικός και πιστεύω ότι αυτό το βραβείο, που
προέρχεται από ένα εκπαιδευτικό ίδρυμα, θα τον συγκινήσει ιδιαίτερα».
 Για το έργο της συνθέτριας μίλησε ο δημοσιογράφος Παύλος Τσίμας, ο οποίος είπε
ότι η μουσική της είναι αναγνωρίσιμος ήχος στην Ελλάδα και σ' όλο τον κόσμο, είναι ήχος παγκόσμιος γιατί ξεκλειδώνει τα μυστικά μιας βιωμένης παράδοσης.
 Ο κ. Στεφανόπουλος είπε ότι η Ελένη Καραΐνδρου τιμά την Ελλάδα και τη μουσική,
για να σχολιάσει στη συνέχεια ότι η χώρα μας δεν τιμά επαρκώς τους καλλιτέχνες, τη «σύγχρονη υπερηφάνεια του τόπου».
 Ο Πρόεδρος της Δημοκρατίας είπε ακόμη ότι ενδιαφέρεται για την προκοπή του τόπου, και γι' αυτό μερικές φορές παρασύρεται σε δηλώσεις τις οποίες μερικοί χειροκροτούν και άλλοι όχι. «Θέλω να ξέρετε -τόνισε- ότι δεν υπάρχει καμία σκοπιμότητα, αλλά μόνο η επιθυμία μου να πηγαίνει ο τόπος μπροστά».
 Η Ελένη Καραΐνδρου με αφορμή τη βράβευσή της έδωσε το βράδυ του Σαββάτου συναυλία με την Kαμεράτα του Μεγάρου Μουσικής και 10 σολίστ, υπό τη διεύθυνση του Αλέξανδρου Μυράτ. 
