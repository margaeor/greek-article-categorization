 Ιερή συμμαχία έχει συνάψει ο αρχιεπίσκοπος Κύπρου Χρυσόστομος με τον αρχιεπίσκοπο Αθηνών Χριστόδουλο κατά του Οικουμενικού Πατριάρχη Βαρθολομαίου, με αφορμή την υπό εξέλιξη κρίση στην Εκκλησία της Κύπρου. 
 Συγκεκριμένα, ο Κύπρου Χρυσόστομος και ο Αθηνών Χριστόδουλος έχουν αγνοήσει εντελώς τις περί του αντιθέτου υποδείξεις του Πατριάρχη Βαρθολομαίου και συνεργάζονται για τη σύγκληση Μείζονος Συνόδου (εκτός απρόοπτου, θα συνέλθει αύριο στη Λευκωσία) για την επίλυση του εκκλησιαστικού ζητήματος της Κύπρου.
 Ως γνωστόν, ο μητροπολίτης Λεμεσού Αθανάσιος έχει κατηγορηθεί από τον Πάφου Χρυσόστομο για ηθικά παραπτώματα. Η Ιερά Σύνοδος έχει συστήσει τριμελή ανακριτική επιτροπή για να ερευνήσει την υπόθεση. Παρά το γεγονός ότι η επιτροπή δεν έχει ολοκληρώσει ακόμη το έργο της και δεν έχει εκδώσει κανένα πόρισμα, ο αρχιεπίσκοπος Χρυσόστομος ανέλαβε από μόνος του πρωτοβουλία για τη σύγκλσιση Μείζονος Συνόδου, όχι μόνο για να επιληφθεί της υπόθεσης Αθανασίου, αλλά και για να εξετάσει υπόθεση συνωμοσίας κατά του ίδιου μητροπολίτη.
 Με την κίνηση αυτή του αρχιεπισκόπου Χρυσοστόμου διαφωνούν ριζικά τα έξι από τα οχτώ μέλη της Ιεράς Συνόδου της Εκκλησίας της Κύπρου, τα οποία πιστεύουν ότι η σύγκληση Μείζονος Συνόδου πρέπει να γίνει από την Ιερά Σύνοδο, αφού πρώτα ολοκληρωθεί η διαδικασία της ανακριτικής επιτροπής. Ο αρχιεπίσκοπος, ωστόσο, θεωρεί ότι η διαδικασία της ανακριτικής επιτροπής είναι χρεοκοπημένη, ότι το αποτέλεσμα είναι προδικασμένο και ότι μόνο μια Μείζων Σύνοδος μπορεί να
 Αυτά, βεβαίως, σε ό,τι αφορά τους τύπους. Διότι επί της ουσίας η διαμάχη που ταλανίζει την Εκκλησία τα τελευταία δύο χρόνια έχει να κάνει με τον οικονομικό
και πνευματικό έλεγχό της. Από τη μια είναι ο Λεμεσού Αθανάσιος, ο οποίος υποστηρίζεται από το Αγιον Ορος και από την άλλη, ο Πάφου Χρυσόστομος, που θεωρείται «κοσμικός» επίσκοπος.
 Ο αρχιεπίσκοπος Χρισόστομος τάχθηκε ευθύς εξαρχής με τον Αθανάσιο, τον οποίο στηρίζει πλήρως, μαζί με το μητροπολίτη Κιτίου Χρυσόστομο. Οι υπόλοιποι επίσκοποι ήταν από αντιαθανασιακοί μέχρι ουδέτεροι. Οι αυταρχικοί, ωστόσο, χειρισμοί του αρχιεπισκόπου δημιούργησαν ένα ισχυρό μέτωπο κατά του Αθανασίου,
το οποίο βρήκε απροσδόκητο σύμμαχο τον Πατριάρχη Βαρθολομαίο.
 Ο αρχιεπίσκοπος αποτάθηκε στο Πατριαρχείο και ζήτησε να στείλει στην Κύπρο εκπροσώπους του για να συμμετέχουν στη Μείζονα Σύνοδο, την οποία όρισε για τις
14 Νοεμβρίου. Ο Πατριάρχης Βαρθολομαίος, με μια αυστηρή στο περιεχόμενο της επιστολή προς τον αρχιεπίσκοπο Χρυσόστομο, του υπέδειξε ότι οι ενέργειές του ήταν αντικαταστατικές.
 Ο Βαρθολομαίος υποστηρίζει ότι θα πρέπει να ολοκληρωθεί η διαδικασία της ανακριτικής επιτροπής, να τεθεί το πόρισμά της ενώπιον της Τοπικής Συνόδου και
εάν τεθεί ζήτημα καθαιρέσεως, τότε το Οικουμενικό Πατριαρχείο να συγκαλέσει Μείζονα Σύνοδο, στην οποία να συμμετέχουν 13 επίσκοποι. Εάν ο αριθμός αυτός δεν μπορεί να συμπληρωθεί από την Κύπρο, τότε να προσκληθούν κατά σειρά τα Πατριαρχεία Κωνσταντινουπόλεως, Αλεξανδρείας, Αντιοχείας, Ιεροσολύμων και η Εκκλησίαν της Ελλάδος να στείλουν από έναν ή περισσότερους αντιπροσώπους.
 Η θέση που πήρε ο οικουμενικός Πατριάρχης θεωρήθηκε από τον αρχιεπίσκοπο επέμβαση στα εσωτερικά της αυτοκέφαλης Εκκλησίας της Κύπρου και προσπάθεια του
Βαρθολομαίου να ποδηγετήσει τα άλλα πρεσβηγενή πατριαρχεία και τις αυτοκέφαλες
 Η επιστολή του Βαρθολομαίου διαβιβάστηκε από το Χρυσόστομο στα άλλα πατριαρχεία και βεβαίως στην Εκκλησία της Ελλάδος. Ο αρχιεπίσκοπος Χριστόδουλος αγνόησε τις προτροπές του Βαρθολομαίου και συμφώνησε με τον αρχιεπίσκοπο Κύπρου να στείλει στην Κύπρο μητροπολίτες, για να συμμετέχουν στη
Μείζονα Σύνοδο. Ο εκπρόσωπος του αρχιεπισκόπου Χριστόδουλου, Χάρης Κοδινάρης, δήλωσε στο κανάλι «Σίγμα» ότι αντιπροσωπεία της Εκκλησίας της Ελλάδος θα είναι
σήμερα το μεσημέρι, στην Κύπρο. Στο νησί αναμένεται σήμερα και ο πατριάρχης Αλεξανδρείας Πέτρος με την αντιπροσωπεία του Πατριαρχείου του, ενώ απάντηση αναμένεται από το Πατριαρχείο Αντιοχείας.
 Στην Κύπρο βρίσκονται από την περασμένη εβδομάδα και οι δύο κανονολόγοι Σπύρος
Τρωιάνος και Παναγιώτης Χριστινάκης, οι οποίοι θα ετοιμάσουν την ημερησία διάταξη της Μείζονος Συνόδου, στην οποία ενδεχομένως να περιληφθεί και το θέμα
της «συνωμοσίας κατά του Αθανασίου». Με τη βοήθεια των κανονολόγων από την Ελλάδα ο αρχιεπίσκοπος Χρυσόστομος έχει συντάξει επιστολή προς τον Οικουμενικό
Πατριάρχη, με την οποία του κοινοποιείται η οριστική απόφαση για σύγκληση Μείζονος Συνόδου.
 Οι διαφωνούντες με τον αρχιεπίσκοπο Χρυσόστομο επίσκοποι θεωρούν την όλη διαδικασία σικέ. Αναφέρουν ότι οι επίσκοποι θα είναι επιλεγμένοι και μιλημένοι
εκ των προτέρων, για να εκδώσουν απόφαση που θα ικανοποιεί τον αρχιεπίσκοπο. Ο
μητροπολίτης Λεμεσού Αθανάσιος έχει ζητήσει ήδη την εξαίρεση τεσσάρων μητροπολιτών, τους οποίους θεωρεί ότι είναι ήδη τοποθετημένοι εναντίον του. Από την άλλη, οι Κύπριοι μητροπολίτες, εάν προσκληθούν, θα προσέλθουν στη Μείζονα Σύνοδο και θα εγείρουν θέμα διαδικασίας, επικαλούμενοι ότι η σύγκλησή της είναι αντικαταστατική, αφού δεν έχουν εξαντληθεί όλα τα ένδικα μέσα στην Κύπρο.
 Προσπάθειες που έχουν καταβληθεί για αναβολή δεν έχουν αποδώσει και εκτός απροόπτου η Μείζων Σύνοδος θα συνέλθει αύριο στη Λευκωσία. Αν και ο δηλωμένος στόχος του αρχιεπισκόπου είναι να ξεπεράσει την κρίση στην Εκκλησία, το πιο πιθανό είναι ότι θα ακολουθήσουν δυσμενέστερες εξελίξεις, διότι οι Κύπριοι μητροπολίτες δεν προτίθετναι να αναγνωρίσουν την όποια απόφαση της Συνόδου. Οπότε το σχίσμα θα είναι μάλλον αναπόφευκτο.
