<html><!--
Web Author:  Αριστείδης Παλιούρας email: aris@enet.gr
--><head><title>E Online - ΤΕΧΝΕΣ</title></head><BODY BGCOLOR="#FFFFFF"><!--msnavigation--><table BGCOLOR="#FFFFFF" border="0" cellpadding="0" cellspacing="0" width="100%"><tr><td BGCOLOR="#FFCC00" valign="top" width="1%">
<P ALIGN="CENTER"><IMG SRC="../../standard/gia.gif" ALT="ΕΛΕΥΘΕΡΟΤΥΠΙΑ - Για να μη μένετε θεατές στα γεγονότα" WIDTH=100 HEIGHT=92><BR><FONT SIZE=2><B>

Τετάρτη 1 Νοεμβρίου 2000
</B></FONT>

		<BR>

		<BR>

		<A HREF="../../keimena/kairos/kairos.htm"> <IMG SRC="../../standard/kairos.gif" ALT="ΚΑΙΡΟΣ" WIDTH="89" HEIGHT="55" BORDER="0"></A>

		<BR>

		<BR> <b> <font size=2> ΣΤΗΛΕΣ  </font> </b> <BR>

		<BR><A HREF="../../stiles/sfigmos.htm"><IMG SRC="../../standard/lbar/sfigmos.gif" ALT="ΣΦΥΓΜΟΣ" BORDER=0 width=103 height=17></A><BR>

		<A HREF="../../stiles/apopsis.htm"><IMG SRC="../../standard/lbar/apopsis.gif" ALT="ΑΠΟΨΕΙΣ" BORDER=0 width=103 height=17></A><BR>

		<A HREF="../../stiles/politika.htm"><IMG SRC="../../standard/lbar/politika.gif" ALT="ΠΟΛΙΤΚΑ ΠΑΡΑΣΚΗΝΙΑ" BORDER=0 width=103 height=17></A><BR>

		<A HREF="../../stiles/analisi.htm"><IMG SRC="../../standard/lbar/analisi.gif" ALT="ΑΝΑΛΥΣΗ ΓΕΓΟΝΟΤΩΝ" BORDER=0 width=103 height=17></A><BR>

		<A HREF="../../stiles/kafenio.htm"><IMG SRC="../../standard/lbar/kafen.gif" ALT="ΚΑΦΕΝΕΙΟ Η ΕΛΛΑΣ" BORDER=0 width=103 height=17></A><BR>

		<A HREF="../../stiles/diethni.htm"><IMG SRC="../../standard/lbar/diethni.gif" ALT="ΔΙΕΘΝΗ" BORDER=0 width=103 height=17></A><BR>

		<A HREF="../../stiles/prosopa.htm"><IMG SRC="../../standard/lbar/prosopa.gif" ALT="ΠΡΟΣΩΠΑ" BORDER=0 width=103 height=17></A><BR>

		<BR><b><font size=2> ΟΔΗΓΟΙ </font> </b>

		<BR>

		<BR>

		<A HREF="http://193.92.17.20/tv/tvfrm.htm"><IMG SRC="../../standard/lbar/tv.gif" ALT="ΤΗΛΕΟΡΑΣΗ" BORDER=0 width=103 height=17></A><BR>

		<A HREF="../../keimena/cinema/cinema.htm"><IMG SRC="../../standard/lbar/cinema.gif" ALT="ΚΙΝΗΜΑΤΟΓΡΑΦΟΙ" BORDER=0 width=103 height=17></A><BR>

		<A HREF="../../keimena/cinema/theatres.htm"> <IMG SRC="../../standard/lbar/theatres.gif" ALT="ΘΕΑΤΡΑ" BORDER=0 width=103 height=17></A><BR>

		<A HREF="http://www.enet.gr/finance/firstfin.htm"><IMG SRC="../../standard/lbar/xrima.gif" ALT="ΧΡΗΜΑΤΙΣΤΗΡΙΟ" BORDER=0 width=103 height=17></A><BR>

		<A HREF="../../stiles/mediaw.htm"><IMG SRC="../../standard/lbar/mediaw.gif" ALT="ΤΟΥ ΚΟΣΜΟΥ ΤΑ MEDIA" BORDER=0 width=103 height=17></A></P><BR>

		<BR>
		<BR>

		</td></P></td><td valign="top" width="24"></td><!--msnavigation--><td valign="top"><div align="left"><table border="0" width="454"><MAP NAME="FrontPageMap"><AREA SHAPE="CIRCLE" COORDS="367, 41, 11" HREF="../../art.htm"><AREA SHAPE="CIRCLE" COORDS="393, 41, 11" HREF="http://www.enet.gr/"><AREA SHAPE="CIRCLE" COORDS="422, 41, 11" HREF="../../fpage.htm"></MAP>  <tr>    <td width="455"><IMG SRC="../../standard/abar-s.jpg" ALT="ΕΛΕΥΘΕΡΟΤΥΠΙΑ - ΤΕΧΝΕΣ" WIDTH=451 HEIGHT=71 USEMAP="#FrontPageMap" BORDER=0></td>  </tr>  <tr>    <td height="30" width="455"></td>  </tr>  <tr>    <td width="455">



<b>Ο επιμένων ελληνικά<p>
 ΛAMΠPΟΣ ΛIABAΣ<p>
 Τ</b>ο σύνδρομο... κλασικισμού που κατατρέχει τους Ελληνες τραγουδοποιούς ξαναχτύπησε! Κι αυτή τη φορά, σε συνδυασμό με το σύνδρομο του Μεγάρου Μουσικής, που, με τις παραχωρήσεις (εκτός του επίσημου προγράμματός του), κινδυνεύει να λειτουργεί ως άλλοθι, αν όχι σαν... κολυμβήθρα του Σιλωάμ, όπου

θα παίρνουν το βάπτισμα του «κλασικού» κα «καταξιωμένου» οι φιλοδοξίες διαφόρων... παροικούντων την Ιερουσαλήμ.<p>
 Ο λόγος για τη συναυλία της Ορχήστρας Σύγχρονης Μουσικής των Μουσικών Συνόλων της ΕΡΤ με κομμάτια του Διονύση Τσακνή (29-10-2000).<p>
 Προηγήθηκε μια μεγάλη καμπάνια προβολής στα έντυπα και ηλεκτρονικά μέσα, όπου ο τραγουδοποιός μάς διαβεβαίωνε ότι «Για πρώτη φορά θα παρουσιάσω στο κοινό αυτό που πραγματικά είμαι! ..», κάτω από μια φωτογραφία, όπου κρατούσε επιδεικτικά την μπαγκέτα του μαέστρου-σύμβολο της «κλασικής» μουσικής («Βήμα»,

22-10). Ενώ σε life st yle περιοδικό ποζάριζε με «σινιέ» δερμάτινα, δηλώνοντας ότι ήρθε η ώρα να γνωρίσει το κοινό το «συμφωνικό του έργο».<p>
 Πήγαμε λοιπόν στο Μέγαρο Μουσικής για να παρακολουθήσουμε μια μουσική βραδιά, όπου αυτό το «συμφωνικό έργο» ήταν μια απλή συρραφή μελωδιών, χωρίς δομή και ανάπτυξη, που ονοματίστηκαν με κομπορρημο-σύνη Σουίτα Νο1 και Φαντασία Νο2 (υπάρχει αλήθεια και συμφωνικό έργο Νο 3 ή 4;).<p>
 Ενώ στα αποσπάσματα από το ημερολόγιό του, που ο Δ. Τσακνής έκρινε σκόπιμο να υποκαταστήσουν το όποιο -αναμενόμενο- εισαγωγικό σημείωμα, σημειώνει χαρακτηριστικά: «Τετάρτη 23/2/2000: Συνάντηση στην ΕΡΤ... Με ρώτησαν αν μπορώ να γράψω ένα καινούργιο έργο για τα μουσικά σύνολα.<p>
 Απόγευμα: Ανοίγω τον υπολογιστή μου και τελειώνω τον κανόνα για χορωδία που είχα αρχίσει πριν ένα μήνα και τον παράτησα γιατί δεν είχα... κίνητρο. Είδες τι κάνει η παραγγελία; ».<p>
 Με τόση... ευκολία και άνεση λοιπόν, αφού, έτσι κι αλλιώς, την ουσιαστική δουλειά για την προσαρμογή αυτών των μελωδιών για συμφωνική ορχήστρα δεν έκανε

ο ίδιος ο Τσακνής, αλλ' ανέλαβε ένας πραγματικός συνθέτης έντεχνης μουσικής, ο

Σάββας Ζάννας. Και είναι τουλάχιστον αντιδεοντολογικό, εκ μέρους της διεύθυνσης των μουσικών συνόλων της ΕΡΤ, το όνομά του να είναι στριμωγμένο στα

«ψιλά» γράμματα όπως και των υπολοίπων τριών που ανέλαβαν το δυσκολότατο έργο της ενορχήστρωσης ενός υλικού που κάθε άλλο προσφέρεται για απόδοση από συμφωνική ορχήστρα. Τη στιγμή που σ' αυτόν οφείλεται η όποια «συμφωνική» πλευρά του βαπτίσματος του Τσακνή ως «κλασικού» συνθέτη.<p>
 Ομως ούτε και την μπαγκέτα του μαέστρου (που με τόση έπαρση πρόβαλλε στις φωτογραφίες Τύπου και στο εξώφυλλο του προγράμματος) κράτησε ο Τσακνής, καθώς το ρόλο αυτό ανέλαβε ο 25χρονος νέος μαέστρος Βασίλης Χριστόπουλος, διεκπεραιώνοντας φιλότιμα ένα υλικό που, έτσι κι αλλιώς, δεν παρουσίαζε ειδικές απαιτήσεις.<p>
 Κι αυτό γιατί, πέρα από τα μικρής διάρκειας «συμφωνικά έργα», όλο το υπόλοιπο της συναυλίας εξαντλήθηκε σε μια αποσπασματική παράθεση τραγουδιών από τηλεοπτικές, θεατρικές και δισκογραφικές δουλειές του Τσακνή, που η συνοδεία τους από τη μεγάλη ορχήστρα (πέρα από το «βεληνεκές» τους και τον ιδιαίτερο χαρακτήρα τους) τα έκανε να διαδέχονται το ένα το άλλο πλαδαρά και άνευρα. Αλλά ούτε και το «πάντρεμα» ορισμένων απ' αυτά με το «rock σύνολο του συνθέτη»

 (οι μουσικοί στο πρόγραμμα παραμένουν ανώνυμοι) μπόρεσε να οδηγήσει σε μια ουσιαστική σύμπραξη του ηλεκτρικού με το συμφωνικό ήχο (κάτι που δεν είναι άλλωστε πρωτοπόρο και τολμηρό, αλλά έχει πραγματοποιηθεί εδώ και δεκαετίες στο

εξωτερικό -προϋποθέτει όμως διαφορετικές προδιαγραφές υλικού).<p>
 Ετσι έμεινε μόνο μια επιφανειακή «ροκιά», με τον Τσακνή να κομπάζει προς τον μαέστρο: «Καλά, τι ζητάει ένας ροκάς στο Μέγαρο; Ευτυχώς που εσείς είσαστε πιο

πολλοί και κρατάτε το... balance! » και τους προβολείς ν' αναβοσβήνουν, σαν φωτορυθμικά παραλιακής ντίσκο, πάνω στο τεράστιο αρμόνιο (σύμβολο της κλασικής

μουσικής) στο βάθος της σκηνής, που η σκηνοθετική άποψη το ήθελε ακάλυπτο προς

ολοκλήρωση του συμβολισμού: <p>
 <b>«Είμαι ροκάς και σας γ...ώ τ' αρμόνια».</B><p>
 Σ' αυτά τα φωτορυθμικά εξαντλήθηκε και η όποια σκηνοθετική (;) παρέμβαση του αναγραφόμενου ως σκηνοθέτη της βραδιάς Γιάννη Διαμαντόπουλου. Εκτός κι αν αυτός πρέπει να χρεωθεί και τις δύο μεγαλοοθόνες στα πλαϊνά της σκηνής που πρόβαλλαν τη συναυλία στους... θεατές της! Για την όλη παρουσίαση επιστρατεύτηκαν επίσης και ηχηρά ονόματα τραγουδιστών (Νταλάρας, Γαλάνη, Μακεδόνας και -φυσικά- Μαχαιρίτσας) καθώς και ο Λάκης Λαζόπουλος κι ο Κώστας Τσιάνος για ένα «επιθεωρησιακό» τραγούδι. Καλλιτέχνες που μπορεί να λειτούργησαν ως προς το διαφημιστικό μέρος της συναυλίας, όμως δεν μπόρεσαν να

καταθέσουν την τέχνη τους σ' ένα μουσικό ακρόαμα χαλαρό και διασπασμένο από αδιάκοπες εισόδους - εξόδους, υποκλίσεις, χειροφιλήματα και «άνετες» ατάκες περί «νονάς» (Δήμητρα Γαλάνη) και...«θείου» (Γιώργος Νταλάρας).<p>
 Εξάλλου, αποδείχτηκε ότι το ίδιο το υλικό που συγκροτεί το «έργο» του Διονύση Τσακνή δεν έχει τον όγκο και το κύρος να «κρατήσει» μιαν ολόκληρη βραδιά-αφιέρωμα. Δεν είναι τυχαίο άλλωστε ότι, ώς τώρα, παρουσιαζόταν συναυλιακά από κοινού με τον Μαχαιρίτσα συνενώνοντας τις δυνάμεις τους σ' ένα πιο πειστικό αποτέλεσμα.<p>
 Λίγο πριν από το τέλος της βραδιάς στο Μέγαρο, ο Τσακνής συμπεριέλαβε στο πρόγραμμα ένα μοναδικό τραγούδι άλλου καλλιτέχνη: το «Ανεμολόγιο» του Θάνου Μικρούτσικου. Κίνηση που μπορεί να υπονόμευσε τα υπόλοιπα δικά του τραγούδια (καθώς η σύγκριση μ' έναν συνθέτη -κι όχι τραγουδοποιό- που έχει κάνει πράξη τη σύμπραξη του ροκ ύφους με την έντεχνη παιδεία, ήταν συντριπτική), όμως ανέδειξε τις ερμηνευτικές του ικανότητες που είναι αξιόλογες. Εχει πολύ καλή άρθρωση, εκφραστικές χαμηλές νότες και αίσθηση του περάσματος από το λόγο στη μελωδία.<p>
 Οπως φάνηκε και στο πρώτο από τα «ανκόρ», όπου συνόδεψε ένα τραγούδι του μόνο με την κιθάρα, χωρίς το αναίτιο βάρος και όγκο της ορχήστρας.<p>
 Γιατί λοιπόν να στρέφει την πλάτη στον καλό ροκ - τραγουδοποιό κι ερμηνευτή και ν' ανακατεύει σ' έναν αχταρμά δήθεν «συμφωνικές» σουίτες (αριθμώντας τις μάλιστα, πριν καλά καλά αρχίσει την εργογραφία του), ταγκό, βαλσάκια, ταραντέλες, επιθεωρησιακά, λαϊκά, γύφτικα, μπαλάντες, μπλουζ και ροκάδικα; <p>
 Γιατί το σύνδρομο του «κλασικισμού» μπορεί να τον οδηγήσει ακόμη και ν' αριθμήσει και το...«Μπαλαμός» (ως τσιγγάνικη φαντασία, αρ. 3).<p>


</td>  </tr></table></div><p>  <!--msnavigation--></td></tr><!--msnavigation--></table><br><center><table width = 640> <CENTER><b> Επικοινωνήστε με την </b><A HREF="mailto:elef@enet.gr">"E on-line"</A> <p><b> Copyright © 2000 Χ. Κ. Τεγόπουλος Εκδόσεις Α.Ε.</b><br> <br><font size = 2><b> ΑΠΑΓΟΡΕΥΕΤΑΙ </b> η αναδημοσίευση, η αναπαραγωγή, ολική, μερική ή περιληπτική, ή κατά παράφραση, ή διασκευή απόδοση του περιεχομένου της ηλεκτρονικής εφημερίδας με οποιονδήποτε τρόπο, μηχανικό, ηλεκτρονικό, φωτοτυπικό, ηχογράφησης ή αλλο, χωρίς προηγούμενη γραπτή άδεια του εκδότη. Νόμος 2121/1993 και κανόνες Διεθνούς Δικαίου πού ισχύουν στην Ελλάδα.</font></CENTER></table></center></body></html>
