 λαός μας λέγει: "Δύο πράγματα δεν δανείζονται: η γυναίκα του καθενός και το αυτοκίνητό του"! Εμείς σ' αυτά τα δύο θέλουμε να προσθέσουμε και ένα τρίτο, τη
σημαία μας, και από τώρα και στο εξής θα λέμε: "Οι Ελληνες τρία πράγματα δεν δανείζουν: τη Σημαία τους, τη γυναίκα τους και το αυτοκίνητό τους"»! 
 Το...εξόχως γραμμένο απόφθεγμα είναι η κατάληξη ενός δισέλιδου κειμένου, με τον τίτλο «Σώθηκαν πια οι Ελληνες; Μήπως μας κυβερνούν Αλβανοί; », με την υπογραφή του μητροπολίτη Καλαβρύτων Αμβρόσιου. 
 Ο πνευματικός αδερφός του αρχιεπισκόπου Χριστόδουλου, σύμφωνα με το κείμενο «προκληθείς να λάβη μια θέση πάνω στο ζήτημα της ελληνικής Σημαίας και στο ερώτημα αν έπρεπε να παρελάσει ο εξ Αλβανίας αριστούχος μαθητής σχολείου της Μηχανιώνας», για άλλη μια φορά σ' ένα ακραίο κείμενό του ενέπλεξε και τον Πρόεδρο της Δημοκρατίας, χαρακτηρίζοντάς τον «υπερασπιστή του αλβανικής καταγωγής αριστούχου Μαθητού! ». «Δήλωσε», ανάμεσα στ' άλλα ο μητροπολίτης Καλαβρύτων και Αιγιαλείας Αμβρόσιος, γνωστός από τον «πόλεμο της λουκουμόσκονης»: «Με αληθινή οδύνη ψυχής παρακολουθούμε», αναφέρει, «το θέμα νεαρού Αλβανού» και κατηγορεί εμμέσως τον υπουργό Μακεδονίας Θράκης Γιώργο Πασχαλίδη γιατί δέχτηκε στο γραφείο του το νεαρό Αλβανό.
 Και συνεχίζει ο «άγιος» Καλαβρύτων με επίθεση κατά του Πρόεδρου της Δημοκρατίας: «Στο φαύλο αυτό κύκλο, δυστυχώς, μπλέχτηκε και ο Εξοχώτατος Πρόεδρος της Ελληνικής Δημοκρατίας, αγαπητός μας κ. Στεφανόπουλος! Εγινε και ο
Πρόεδρός μας υπερασπιστής του αλβανικής καταγωγής αριστούχου Μαθητού! Ολα αυτά
τα καμώματα μας βάζουν σε σκέψη: Τελικά πού ζούμε; Μήπως γενήκαμε παράρτημα της Αλβανίας και δεν το γνωρίζουμε; Σώθηκαν οι Ελληνες για να υπερασπιστούν την Τιμή της Ελληνικής Σημαίας; Μόνο κάποιοι "στενοκέφαλοι; ανόητοι; εθνικιστές; " γονείς από τη Νέα Μηχανιώνα έμειναν πιστοί στην Ελλάδα και στο αίμα των Ελλήνων Ηρώων που χύθηκε εκεί πάνω στα αλβανικά βουνά; Μήπως μας κυβερνούν Αλβανοί και δεν το πήραμε χαμπάρι; ».
 Αναφέρει στη συνέχεια ο «άγιος» δέσποτας: «Τη σύγχυση φρένων και ιδεών, που επικρατεί και διαμορφώνει τώρα την περιρρέουσα ατμόσφαιρα, ενίσχυσε με όσα απαράδεκτα, είπε ο υπουργός Βορείου Ελλάδος κ. Γεώργ. Πασχαλίδης», επειδή δήλωσε ότι «το να είσαι αριστούχος μαθητής είναι ανώτερο από το να είσαι Ολυμπιονίκης! ».
 Προς το τέλος έχει μια καλή κουβέντα για τον «Οδυσσέα από την Αλβανία» που «φέρθηκε πιο συνετά από όλους αυτούς τους επώνυμους ηγήτορες της Ελλάδος μας. Υποχώρησε, αναγνωρίζοντας στους Ελληνες να σηκώνουν και τιμούν τη Σημαία τους! ». Και αφού υποστηρίζει ότι οι Ελληνες δεν δανείζουν τη σημαία τους, τη γυναίκα τους και το αυτοκίνητό τους, ζητά να λάβει θέση και ο πρωθυπουργός στο
«εξόχως σοβαρό» θέμα απευθύνοντας το ερώτημα: «Μπορεί ένας αλλοδαπός να παρελαύνει στην επέτειο της Εθνικής Εορτής, κρατώντας στα χέρια του τη δική μας Σημαία; Ναι ή όχι, Κύριε Πρωθυπουργέ; ».
