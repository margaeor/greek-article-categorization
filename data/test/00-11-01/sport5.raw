 Η πρώτη σοβαρή δοκιμασία της ΑΕΚ στην εφετινή περίοδο και ύστερα από σχετικά χαλαρό πρόγραμμα (Ηρακλής, Αθηναϊκός, Ερ. Αστέρας, Ιωνικός, δυο αγώνες με Βάσας και ένα με Χερφόλγκε) έρχεται το Σαββατόβραδο (7) στο Ολυμπιακό στάδιο. Ο Ολυμπιακός ως αντίπαλος, είναι το κριτήριο για να δουν στην ΑΕΚ πόσο γερά πατούν και προς τα πού βαδίζουν. Αν άκουγε κανείς χτες τον Γιάννη Παθιακάκη, θα έβγαζε το συμπέρασμα ότι η ΑΕΚ ξεχειλίζει από...αυτοπεποίθηση. Τέτοια σιγουριά και εμπιστοσύνη στις δυνατότητες της ομάδας («ο Ολυμπιακός δεν είναι καλύτερη ομάδα από εμάς») είχε πολλά χρόνια να κάνει την εμφάνισή της στη Ν. Φιλαδέλφεια. Μάλλον από τις ημέρες Μπάγεβιτς...
 Ιδού ένα μικρό, αλλά χαρακτηριστικό δείγμα τούτης της σιγουριάς, έτσι όπως διατυπώνεται από τον Γιάννη Παθιακάκη: «Η ΑΕΚ θα πάει να κερδίσει. Σε όλα τα παιχνίδια θα παίζει για τη νίκη είτε μέσα είτε έξω. Δεν τίθεται θέμα τόλμης. Η ΑΕΚ ούτε κομπλεξική είναι ούτε φοβισμένη. Σεβόμαστε κάθε αντίπαλο, δεν υποτιμούμε κανέναν, αλλά από εκεί και πέρα θα κάνουμε το παιχνίδι μας. Τολμηρός είναι κάποιος όταν προσπαθεί να διεκδικήσει κάτι από έναν ανώτερο αντίπαλο. Ο Ολυμπιακός δεν είναι καλύτερη ομάδα από εμάς. Εμείς θέλουμε να παρουσιάσουμε καλή ομάδα και να μείνει ο κόσμος ευχαριστημένος από την απόδοση και από την προσπάθεια».
 «Δεν μας ενδιαφέρει σε τι κατάσταση είναι ο Ολυμπιακός. Εμείς θα παίξουμε το σύστημα που μας ταιριάζει. Εχω πει στους παίκτες μου πως με όποιον παίζουμε, θα ακολουθούμε την τακτική μας, θα παίζουμε όπως εμείς ξέρουμε. Εάν θέλουμε να κάνουμε καλή ομάδα, πρέπει οι άλλοι να προσαρμόζονται σ' εμάς».
 Ξεκαθάρισε πως δεν αλλάζει τη σύνθεση της ομάδας, διότι «η ΑΕΚ είναι μία καινούργια ομάδα και χρειάζεται αγώνες για να δέσει, ώστε οι παίκτες να παρουσιάσουν ομοιογένεια στο παιχνίδι τους και να έχουν εμπιστοσύνη μεταξύ τους».
 Τους τρεις ενόπλους, τους περιμένει να επιστρέψουν (από την Κύπρο) το βράδυ της Παρασκευής. «Εμείς δεν θα παίξουμε το ντέρμπι χωρίς τον Τσάρτα και τον Καψή. Εάν γυρίσουν την Παρασκευή, θα έρθουν κατευθείαν στο ξενοδοχείο. Εάν επιστρέψουν το Σάββατο τότε θα ζητήσουμε αναβολή του αγώνα! Μίλησα στον Τσάρτα, του είπα να είναι συγκεντρωμένος, να σκέφτεται το παιχνίδι του Σαββάτου και να προσέξει. Είναι σοβαρός χαρακτήρας, ώριμος και ξέρει τι να κάνει. Σημαντική είναι και η απουσία του Καψή, όση και του Τσάρτα».
