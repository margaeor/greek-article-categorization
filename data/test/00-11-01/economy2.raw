 πολιτική συζήτηση για τον περιορισμό της ανεργίας, για την ανάπτυξη και το κοινωνικό κράτος, ανοίγει στην ελληνική κοινωνία με τη συνδιάσκεψη του ΠΑΣΟΚ, την έναρξη της οποίας θα κηρύξει την Παρασκευή ο Κ. Σημίτης. Ακόμη, κορυφαία κομματικά και συνδικαλιστικά στελέχη, όπως οι Κ. Σκανδαλίδης, Γ. Μωραΐτης, Λ. Αποστολίδης, Γ. Δασκαλάκης, Xρ. Πρωτόπαπας, Ρ. Σπυρόπουλος, Γ. Ραφτόπουλος κ.λπ. αναμένεται να είναι από τους πρώτους ομιλητές.
 Αλλεπάλληλες διαβουλεύσεις, συσκέψεις, συναντήσεις και διεργασίες φαίνεται ότι
θα συντελούνται σε κομματικό επίπεδο μέχρι και την έναρξη της συνδιάσκεψης, με
στόχο οι προτάσεις που θα διατυπωθούν να συνθέτουν τις προσεγγίσεις όλων των τάσεων μέσα στο ΠΑΣΟΚ. Μέχρι στιγμής, πάντως, φαίνεται ότι και αυτή η διαδικασία θα εμφανίσει ως εικόνα το σχήμα «ένα κόμμα δύο πολιτικές».
 Χθες το μεσημέρι, ευρεία σύσκεψη με τη συμμετοχή του K. Σκανδαλίδη, του υπουργού Εργασίας Τάσου Γιαννίτση, του υφυπουργού Χρ. Πρωτόπαπα, των προέδρων της ΓΣΕΕ και της ΑΔΕΔΥ Χρ. Πολυζωγόπουλου και Σπ. Παπασπύρου, αλλά και των Λ. Αποστολίδη (γραμματέα κοινωνικής πολιτικής) και Ρ. Σπυρόπουλου (γραμματέα συνδικαλιστικού τομέα) συναντήθηκαν για «διαδικαστικά θέματα» της συνδιάσκεψης, όμως, σύμφωνα με πληροφορίες, φαίνεται ότι αναμορφώνεται και μεταβάλλεται συνεχώς το περιεχόμενο της κεντρικής εισήγησης που θα κατατεθεί, τόσο από τον πρωθυπουργό όσο και από άλλα μέλη της σύσκεψης αυτής. Νέα συνάντηση με τη συμμετοχή και εκπροσώπων των πολιτικά διαφωνούντων με την επίσημη πολιτική του ΠΑΣΟΚ θα πραγματοποιηθεί και σήμερα το βράδυ, ενώ αύριο στελέχη του Εκτελεστικού Γραφείου μαζί με τους γραμματείς των τομέων του ΠΑΣΟΚ
θα εισηγηθούν στον κ. Σημίτη συνθετικό κείμενο στα τρία μεγάλα αυτά θέματα.
 Πάντως, φαίνεται ότι η κεντρική αντιπαράθεση θα εκδηλωθεί στο θέμα της μείωσης
του χρόνου εργασίας. Τόσο ο πρωθυπουργός όσο και οι γραμματείς των τομέων θα ταχθούν υπέρ της μείωσης νομοθετικά του χρόνου εργασίας με ευελιξία, ενώ στην αντίπερα όχθη οι Γ. Ραφτόπουλος, Γ. Δασκαλάκης, Α. Κοτσακάς, Μαρία Φραγκιαδάκη
κ.ά. θα υποστηρίξουν τη μείωση του χρόνου εργασίας χωρίς διευθετήσεις, υποστηρίζοντας ότι το «πάντρεμα» των δύο μέτρων εξυπηρετεί τους εργοδότες και επιβαρύνει τους εργαζόμενους.
