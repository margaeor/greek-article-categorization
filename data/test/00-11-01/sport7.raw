 «Εκτιμώ ότι οι Αγγλοι, με την επιλογή του Ερικσον, καλύπτονται πλήρως», σχολίασε χθες ο, εμμέσως ενδιαφερόμενος, προπονητής της Εθνικής Ελλάδας Βασίλης Δανιήλ. Ο Μακεδόνας εκλέκτορας είναι φυσικό να παρακολουθεί τις εξελίξεις όχι μόνο στο στρατόπεδο της Αγγλίας, αλλά και σ' εκείνο της Γερμανίας, εν όψει των αναμετρήσεων το Μάρτιο (με τους Γερμανούς) και τον Ιούνιο (με τους Αγγλους) στην Αθήνα. «Για τους Αγγλους θα 'ταν πλήγμα γοήτρου αν επέλεγαν τεχνικό Ιταλό, Γερμανό, Ισπανό, Γάλλο. Ομως η σκανδιναβική σχολή είναι πολύ κοντινή στη δική τους. Και το πρόσωπο, ο Ερικσον, εκατό τοις εκατό καταξιωμένο». Οσο για τα δρώμενα στη Γερμανία; «Εκεί η Μπάγερν είναι κράτος! », απαντά, λακωνικά, ο κόουτς. Τι σημαίνει αυτό; Οτι οι Βαυαροί δεν θ' άφηναν ποτέ να σηκώσει η Μπάγερ Λεβερκούζεν κεφάλι. Πολύ περισσότερο να ελέγχει, διά του Ντάουμ, την Εθνική.
 Τον Δανιήλ δεν φαίνεται να τον αγγίζει, ακριβέστερα να διαφοροποιεί κάτι στην πάγια τοποθέτησή του, η αναζωπύρωση της φιλολογίας περί επιστροφής του Νικολαΐδη στην Εθνική. Ουδέποτε, άλλωστε, δήλωσε ότι δεν θέλει τον στράικερ της ΑΕΚ ή ότι δεν εκτιμά την αξία του. Αντιθέτως, τον θεωρεί «νούμερο ένα» Ελληνα κυνηγό κι έχει να λέει ότι (από το «μοιραίο» περασμένο Νοέμβριο) ο Νικολαΐδης δεν του δημιούργησε, με τυχόν παλινωδίες, κανένα πρόβλημα. Φυσικά, λοιπόν, και τον θέλει πίσω. Αλλά, πολύ περισσότερο κι από την επιστροφή αυτή καθαυτή, τον απασχολεί το «πώς» και το «μετά». Με ποια διάθεση και με ποια νοοτροπία θα επιστρέψει ο παίκτης. 
 Χθες, εν όψει του φιλικού με τη Σλοβακία τη μεθεπόμενη Τετάρτη στη Ρόδο, κλήθηκαν οι ξενιτεμένοι Μαχλάς και Κωνσταντινίδης. Οι υπόλοιποι δεκαοχτώ, την άλλη Πέμπτη (μετά τα ματς του Τσάμπιονς Λιγκ). Καινούργια πρόσωπα στη λίστα, για να κληθούν για πρώτη φορά στην Εθνική, δεν θα υπάρξουν. Η ελληνική ομάδα, εντός έδρας φιλικό (με τη Γιουγκοσλαβία) κατά πάσα πιθανότητα θα δώσει και το Δεκέμβριο. Το 'χουν προτείνει οι Σέρβοι, για φιλανθρωπικό σκοπό.
