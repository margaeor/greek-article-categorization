Δημοκράτης αλλά και εθνικιστής, δηλώνει ο νέος πρόεδρος της Γιουγκοσλαβίας, Βόισλαβ Κοστούνιτσα, διευκρινίζοντας ωστόσο ότι δεν ονειρεύεται μια «μεγάλη Σερβία» αλλά μια δημοκρατική Γιουγκοσλαβία, για την ηγεσία της οποίας το θέμα της παραπομπής του Μιλόσεβιτς στη Χάγη δεν αποτελεί προτεραιότητα.
 «Το πολιτικό μέλλον του Σλόμπονταν Μιλόσεβιτς δεν εξαρτάται από μένα, εξαρτάται από πολλούς παράγοντες, μεταξύ των οποίων ο συσχετισμός δυνάμεων στους κόλπους του κόμματός του. Οπως και νά 'χει, το ζήτημα Μιλόσεβιτς δεν αποτελεί προτεραιότητα για τις νέες δημοκρατικές αρχές της χώρας», δήλωσε χθες
ο Β. Κοστούνιτσα στους δημοσιογράφους μετά τη συνάντησή του με τον Γάλλο υπουργό Εξωτερικών, Ιμπέρ Βεντρίν. Ο κ. Κοστούνιτσα έχει εκφράσει επανειλημμένως την αντίθεσή του στον θεσμό του Ποινικού Δικαστηρίου της Χάγης,
το οποίο θεωρεί «πολιτικό και όχι νομικό όργανο». Χθες ο Κοστούνιτσα τόνισε ότι από τη στιγμή που η νέα ομοσπονδιακή κυβέρνηση δεν έχει ακόμη σχηματιστεί,
δεν αρμόζει να μιλά ένας μόνον άνθρωπος, δηλαδή ο ίδιος, για το μέλλον του Μιλόσεβιτς. Παρουσιάστηκε πάντως ικανοποιημένος που ο Μιλόσεβιτς τον συνεχάρη «έστω κι αργά» για τη νίκη του, κάτι «πολύ σημαντικό για μια δημοκρατική και ομαλή μετάβαση της εξουσίας».
 Σε συνέντευξή του σε γαλλικό τηλεοπτικό σταθμό, ο νέος πρόεδρος της Γιουγκοσλαβίας μίλησε για τις πολιτικές του πεποιθήσεις: «Είμαι δημοκράτης αλλά συγχρόνως εθνικιστής, όπως οι Αμερικανοί και οι Γάλλοι [...] Τα εθνικιστικά μου αισθήματα είναι φυσιολογικά [...] Ο εθνικισμός μου συνδέεται με το ενδιαφέρον για το μέλλον της χώρας μου... και τη δυστυχία του λαού μου».
Ο Β. Κοστούνιτσα διευκρίνισε πάντως ότι οι ιδέες του δεν συνδέονται με το όνειρο μιας «μεγάλης Σερβίας». Σε ερώτηση για το εάν προτίθεται να παραχωρήσει
ανεξαρτησία στο Κόσοβο, απάντησε ότι κάτι τέτοιο είναι «αδύνατο», αφού δεν προβλέπεται από το Σύνταγμα της χώρας. «Θέλουμε να εδραιώσουμε ένα δημοκρατικό
καθεστώς με το Μαυροβούνιο και το Κόσοβο... τα δύο αυτά στοιχεία αποτελούν μέρος της χώρας», είπε, προσθέτοντας ότι το ψήφισμα 12-44 του ΟΗΕ εγγυάται την
εδαφική και πολιτική ακεραιότητα της χώρας και η εφαρμογή του «θα φέρει ειρήνη
και σταθερότητα... στη σημερινή κατάσταση χάους». Αναφερόμενος, τέλος, στην άρση των οικονομικών κυρώσεων εναντίον της Γιουγκοσλαβίας, ο Β. Κοστούνιτσα τόνισε ότι ανοίγονται νέες προοπτικές και ότι ο ίδιος επιθυμεί το άνοιγμα της χώρας του «στον κόσμο και την Ευρωπαϊκή Ενωση».
