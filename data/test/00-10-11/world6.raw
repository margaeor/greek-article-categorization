 Εναν συνασπισμό που ξεπερνά τα όρια της απλής οικονομικής συνεργασίας σχημάτισε χθες η Ρωσία με τέσσερις από τις χώρες της πρώην ΕΣΣΔ, ενισχύοντας την επιρροή της στην κεντρική Ασία, καθώς οι τρεις από τις χώρες αυτές ανήκουν
 Ο πρόεδρος της Ρωσίας, Βλαντιμίρ Πούτιν, και οι πρόεδροι του Καζαχστάν, του Τατζικιστάν της Κιργιζίας και της Λευκορωσίας υπέγραψαν χθες συμφωνία, με την οποία αναβαθμίζουν την ήδη υπάρχουσα μεταξύ τους συμφωνία τελωνειακής ένωσης. Αν και η νέα συμφωνία αφορά τη δημιουργία της «Ευρασιατικής Οικονομικής Κοινότητας», περιλαμβάνει στοιχεία πέραν της οικονομικής συνεργασίας, όπως η ενίσχυση των εξωτερικών συνόρων και η δημιουργία κοινών μονάδων ασφαλείας για την καταπολέμηση του λαθρεμπορίου.
 Χαρακτηριστική είναι η δήλωση του Βλαντιμίρ Πούτιν, ότι «το βασικό είναι να ρυθμίσουμε θέματα συλλογικής ασφάλειας και ο κύριος στόχος είναι τα ρυθμίσουμε
τα θέματα αυτά με ειρηνικό τρόπο». Τα μέλη της Ευρασιατικής Οικονομικής Κοινότητας θα αντιμετωπίσουν από κοινού προβλήματα, συμπεριλαμβανομένης «της τρομοκρατίας, του λαθρεμπορίου ναρκωτικών, της παράνομης εξαγωγής όπλων και του επιθετικού εθνικισμού», πρόσθεσε.
 Οπως δήλωσε ο πρόεδρος του Καζαχστάν, Νουρσουλτάν Ναζαρμπάγεφ, «επεξεργαστήκαμε ένα μοντέλο ένωσης των κρατών μας», το οποίο «βρίσκεται κοντά
στο Συμβούλιο της Ευρώπης και άλλους διεθνείς οργανισμούς».
 Στον οικονομικό τομέα η Ευρασιατική Οικονομική Κοινότητα θα δημιουργήσει ένα κοινό σύστημα πληρωμών και θα παρέχει ισότιμη πρόσβαση όλων των χωρών- μελών στις ξένες επενδύσεις. Θα συντονίζει επίσης τις σχέσεις τους με τον Παγκόσμιο Οργανισμό Εμπορίου.
 Διμερείς συμφωνίες για τη συνεργασία στην πλούσια σε πετρέλαιο και φυσικό αέριο περιοχή της Κασπίας υπέγραψαν επίσης η Ρωσία και το Καζαχστάν. Οι δύο χώρες σκοπεύουν να αναπτύξουν από κοινού τη μεταφορά πετρελαίου και φυσικού αερίου στις δυτικές αγορές μέσω της Ρωσίας.
 Η κυβέρνηση του Καζαχστάν είχε ανακοινώσει τον περασμένο Ιούλιο την ανακάλυψη ενός πετρελαϊκού κοιτάσματος, το οποίο ενδέχεται να αποδειχθεί ένα από τα μεγαλύτερα υποθαλάσσια κοιτάσματα του κόσμου.
