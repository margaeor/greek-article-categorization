«Ευτυχείς», σύμφωνα με αρμόδιο διοικητικό στέλεχος της Ενωσης Ελληνικών Τραπεζών, «θα πρέπει να είναι οι τραπεζοϋπάλληλοι με τη λύση που έχει δρομολογηθεί για την ενοποίηση του συνταξιοδοτικού κλάδου της ασφάλισης στο ΙΚΑ».
 Η εκτίμηση αυτή δεν βρίσκει βέβαια σύμφωνη την ηγεσία της ΟΤΟΕ, αλλά, όπως επιμένουν από την Ε.Ε.Τ., το γεγονός ότι διατηρείται η αυτονομία του κλάδου υγείας και δημιουργούνται τρεις άξονες συνταξιοδοτικής κάλυψης, «βρίσκεται σε σωστή κατεύθυνση και θα πρέπει να ενθαρρυνθεί, δεδομένου ότι βρίσκεται σε αρμονία με τις κατευθύνσεις στις οποίες κινούνται και οι πρωτοβουλίες της Ευρωπαϊκής Ενωσης...».
 Αλλωστε, παρατηρούν οι ίδιοι κύκλοι, το θέμα άνοιξε από την ΟΤΟΕ με στόχο την ενοποίηση των ασφαλιστικών ταμείων προκειμένου να αποφευχθεί η μετατροπή τους σε ελλειμματικά και να υπονομευτεί η βιωσιμότητά τους.
 Η κατεύθυνση στην οποία κινείται η πρόταση της κυβέρνησης, όπως αυτή προκύπτει
από την τελευταία σύσκεψη που έγινε σε υπουργικό επίπεδο και με τη συμμετοχή του προέδρου της ΕΕΤ κ. Θ. Καρατζά, προβλέπει τρία επίπεδα ασφάλισης στον κλάδο της συνταξιοδότησης.
 Ανώτατο διοικητικό στέλεχος της Εθνικής Τράπεζας διευκρινίζει ότι το πρώτο και
βασικό επίπεδο ασφάλισης θα καλύπτεται από το ΙΚΑ και θα αφορά τη βασική σύνταξη, το δεύτερο θα είναι η επικουρική συμπληρωματική σύνταξη και θα προκύψει από τα ενοποιημένα επικουρικά ταμεία. Το τρίτο θα είναι βέβαια επιλογή του κάθε εργαζόμενου και θα αφορά την ιδιωτική ασφαλιστική κάλυψη. Το ενοποιημένο ταμείο επικουρικής σύνταξης θα «προικοδοτηθεί» με την περιουσία των υπαρχόντων επικουρικών ταμείων.
 Σημειώνεται όμως ότι η «λύση» αυτή βρίσκεται ακόμη σε πολύ πρώιμο στάδιο όπως και οι συζητήσεις, καθώς η προώθηση του θέματος δεν μπορεί παρά να ενσωματωθεί
στον κοινωνικό διάλογο για το ασφαλιστικό και το συνταξιοδοτικό. Αλλωστε, ακόμα δεν έχουν προσεγγισθεί πολλά τεχνικά θέματα που θα πρέπει να αντιμετωπιστούν προκειμένου να εξειδικευτούν οι επιμέρους επιλογές.
 Προστίθεται ότι «δεν υπάρχει επαρκής επαφή μεταξύ των ενδιαφερόμενων πλευρών, της κυβέρνησης, των τραπεζών και των συνδικαλιστικών οργανώσεων, για να εξειδικευτούν ορισμένα ζητήματα, με τα οποία συναρτάται η ενοποίηση...».
 Από πλευράς κυβέρνησης πάντως, σε σχετική ερώτηση της «Ε», δεν φαίνεται να θεωρείται ως απολύτως δεδομένο και οριστικό το θέμα της επ' αόριστον αυτονόμησης του κλάδου της υγείας από την ενοποίηση του συνταξιοδοτικού κλάδου. Αντίθετα, επισημαίνεται ότι οι «λύσεις» που τελικά θα επιλεγούν θα πρέπει να εναρμονίζονται με τις κατευθύνσεις που θα υιοθετηθούν από την Ευρωπαϊκή Επιτροπή «εκεί μέχρι στιγμής δεν αντιμετωπίζεται θετικά το ενδεχόμενο αυτονόμησης των κλάδων σύνταξης και υγείας, παρά την ελαστικότητα και τη διαφορετικότητα με την οποία προσεγγίζει το θέμα κάθε χώρα-μέλος...».
