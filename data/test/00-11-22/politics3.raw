 Εφτά μόλις μήνες μετά τις εθνικές εκλογές και η...μισή Νέα Δημοκρατία ζητάει πρόωρες εκλογές! Αυτό προκύπτει από τη χθεσινή συνεδρίαση των τομεαρχών του κόμματος της αξιωματικής αντιπολίτευσης, αλλά και τις δηλώσεις που τη συνόδευσαν.
 Μέσα στη συνεδρίαση κι ενώ θέματα συζήτησης ήταν η πορεία του Xρηματιστηρίου, η υπόθεση των ξένων μεταναστών και εκείνη των «τρελών» αγελάδων, με μια αιφνιδιαστική τοποθέτηση ο τομεάρχης Γιώργος Βουλγαράκης ζήτησε πρόωρες εκλογές! Οπως είπε, για πρώτη φορά σε τόσο μικρό χρονικό διάστημα μετά τις εκλογές, η κυβέρνηση αμφισβητείται σε τέτοιο βαθμό από τα ίδια τα στελέχη της,
χαρακτηρίζεται από αδράνεια και ακινησία, οι αποκρατικοποιήσεις και οι διαρθρωτικές αλλαγές δεν προχωράνε, υπουργοί αλληλοκατηγορούνται.
 «Μπροστά σε μια τέτοια κατάσταση, η αντιπολίτευση που εμείς κάνουμε με ερωτήσεις και επερωτήσεις δεν θα έχει αποτέλεσμα. Πρέπει να πάρουμε εμείς πρωτοβουλία και να ζητήσουμε πρόωρες εκλογές», είπε ο κ. Βουλγαράκης, προκαλώντας αμηχανία στον Κώστα Καραμανλή, ο οποίος αρκέστηκε να κουνήσει το κεφάλι του. 
 Ο παριστάμενος κοινοβουλευτικός εκπρόσωπος του κόμματος Πρ. Παυλόπουλος προσπάθησε να σπάσει αυτή την αμηχανία και παράλληλα να αποτρέψει τη συνεδρίαση να πάρει μια ανάλογη πρωτοβουλία, να ζητήσει δηλαδή εκλογές. «Τα διαλυτικά φαινόμενα στην κυβέρνηση είναι υπαρκτά, η Νέα Δημοκρατία πρέπει να είναι έτοιμη ανά πάσα στιγμή, αλλά μέχρι εκεί...», είπε. 
 Αλλα στελέχη δεν μίλησαν στη συνεδρίαση, εν τούτοις λίγο μετά ο τομεάρχης Οικονομικών Γ. Αλογοσκούφης σε δηλώσεις του αναφορικά με το Xρηματιστήριο ανατροφοδότησε το θέμα «Οσο υπάρχει αυτή η κυβέρνηση θα πρέπει να αναλάβει τις
ευθύνες της», είπε, ενώ ζήτησε την παραίτηση του Γιάννου Παπαντωνίου: «Εάν δεν
 Ομως, το επιστέγασμα ήρθε από τον ίδιο τον εκπρόσωπο Tύπου του κόμματος Θεόδωρο Ρουσόπουλο, ο οποίος το ζήτησε εμμέσως. «Η Ν.Δ., αν προτίθεται να ζητήσει την παραίτηση της κυβέρνησης, θα το πράξει με τον τρόπο που κοινοβουλευτικά αυτό πρέπει να γίνει. Η κυβέρνηση πρέπει να υπηρετεί το συμφέρον του Ελληνα πολίτη. Αν δεν μπορεί να το πράξει, τότε, ως κουρασμένη κυβέρνηση, ας φύγει», είπε.
 Η ηγεσία της Ν.Δ. απέφυγε να μπει στην ουσία του θέματος, να υιοθετήσει την πρόταση Βουλγαράκη δηλαδή για πρόωρες εκλογές. Εν τούτοις, όπως δείχνουν και οι δηλώσεις Ρουσόπουλου, είναι ένα ενδεχόμενο που δεν το αποκλείει. Πάντως, η πλευρά της Ντόρας Μπακογιάννη δεν φαίνεται να συμφωνεί σε κάτι τέτοιο, αν και χθες η κ. Mπακογιάννη απουσίαζε από τη συνεδρίαση.
 Πολλοί πάντως είναι αυτοί που εκτιμούν πως ο Κ. Καραμανλής αφήνει ανοιχτό ένα τέτοιο ενδεχόμενο χάριν εσωκομματικών σκοπιμοτήτων.
 Για να συντηρήσει δηλαδή την εκτίμηση ότι η κυβέρνηση παραπαίει και το ενδεχόμενο των εκλογών είναι ορατό, ώστε να αποφευχθούν τα φαινόμενα εσωστρέφειας, τα οποία αναμένεται να πολλαπλασιαστούν λόγω του συνεδρίου.
