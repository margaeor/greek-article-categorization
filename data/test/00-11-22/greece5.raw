Tην παρέμβαση της Εισαγγελίας Αθηνών προκάλεσαν δύο γεγονότα, τα οποία αποτελούν απόρροια των βροχοπτώσεων που έπληξαν τη χώρα την περασμένη Κυριακή.
 Ο τραγικός θάνατος της 49χρονης Μαγδαληνής Πολίτη, η οποία καταπλακώθηκε από βράχο στην Κακιά Σκάλα, και το μπλακ-άουτ που ακολούθησε τις πλημμύρες, οδηγούν (για μία ακόμη φορά) τους εισαγγελείς στην αναζήτηση τυχόν ποινικών ευθυνών εργοληπτριών εταιρειών αλλά και δημόσιων φορέων (ΕΥΔΑΠ, ΔΕΗ).
  -Το πρώτο σκέλος της έρευνας αφορά την εξακρίβωση της τήρησης ή όχι των κανόνων ασφαλείας από την εργολήπτρια εταιρεία, η οποία έχει αναλάβει τη διαπλάτυνση του τμήματος της εθνικής οδού. Στην παραγγελία του ο προϊστάμενος της εισαγγελίας ζητεί να διαπιστωθεί «αν έχουν τοποθετηθεί προστατευτικά πλέγματα στο δρόμο, και τι είδους είναι, καθώς επίσης και αν η αποκόλληση των βράχων οφείλεται στα έργα διαπλάτυνσης».
 - Το δεύτερο σκέλος της έρευνας αφορά την αναζήτηση τυχόν ποινικών ευθυνών δημόσιων υπηρεσιών, όπως η ΔΕΗ και η ΕΥΔΑΠ, σχετικά με τις πλημμύρες που προκλήθηκαν στις περιοχές της Βούλας, του Περιστερίου, του Αιγάλεω, της Αναβύσσου, των Λιοσίων κ.λπ.
 Στο στόχαστρο των εισαγγελέων θα τεθεί και πάλι το κεφαλαιώδες θέμα του καθαρισμού των φρεατίων, τα οποία συνήθως προκαλούν τις πλημμύρες.
 Παράλληλα, θα αναζητηθούν ευθύνες και των υπευθύνων της ΔΕΗ, καθώς πολλές περιοχές της Αττικής, υπέστησαν συσκότιση όταν δυνάμωσε η βροχή, με αποτέλεσμα
να γίνει ακόμη πιο δύσκολη η προσπάθεια των κατοίκων και της Πυροσβεστικής να περιορίσουν τις ζημιές από την καταιγίδα.
