 Αποφασισμένος να ψηφιστεί αμέσως και πάση θυσία το νομοσχέδιο για τις αλλαγές στις εργασιακές σχέσεις είναι ο πρωθυπουργός και γι' αυτό, αν χρειαστεί, θα τεθεί θέμα κομματικής πειθαρχίας στους βουλευτές του ΠΑΣΟΚ.
 «Δεν υπάρχει κανένα περιθώριο υποχώρησης, γιατί αν καταψηφιστεί αυτό το νομοσχέδιο, δεν θα μπορεί να σταθεί η κυβέρνηση», λένε με έμφαση αρμόδιες κυβερνητικές πηγές.
 Η επιμονή του Κ. Σημίτη σ' αυτό είναι απόλυτη και το ίδιο θα συμβεί με το νομοσχέδιο για την αναμόρφωση του Εθνικού Συστήματος Υγείας. Προφανώς, γι' αυτό ο πρωθυπουργός ενήργησε με ασυνήθιστα σκληρό τρόπο και απέπεμψε τον Θ. Πάγκαλο, ο οποίος είχε ζητήσει να αποσυρθεί το νομοσχέδιο.
 «Πώς θα ήταν δυνατό να δεχτεί τέτοιας έκτασης αμφισβήτηση μιας κορυφαίας κυβερνητικής επιλογής από έναν υπουργό, όταν η κυβέρνηση έχει δώσει τόσες μάχες προς πολλές κατευθύνσεις, προκειμένου να πείσει για την αναγκαιότητα των
αλλαγών; », έλεγε χθες συνεργάτης του, επιμένοντας ότι αυτός ήταν ο σοβαρότερος
λόγος για την αποπομπή του τέως υπουργού Πολιτισμού.
 Ο ίδιος ο πρωθυπουργός φέρεται να εξομολογήθηκε σε υψηλόβαθμο κομματικό στέλεχος ότι οδηγήθηκε σ' αυτήν την απόφαση επειδή «δεν πήγαινε άλλο», εννοώντας ότι όσα είπε ο κ. Πάγκαλος ξεχείλισαν το ποτήρι των διαφωνιών και εσωκομματικών συγκρούσεων σε μια δύσκολη φάση για την κυβέρνηση. Μάλιστα, το ίδιο κομματικό στέλεχος έχει την άποψη ότι «ο Σημίτης έχει δείξει μέχρι τώρα μεγάλη ανοχή» και με την προχθεσινή κίνησή του έδειξε ότι «κανένας δεν έχει ασυλία επ' άπειρον».
 Ο Κώστας Σκανδαλίδης, μόλις βγήκε από το Mέγαρο Μαξίμου χθες το μεσημέρι, εξέφρασε μεν τη λύπη του για την απομάκρυνση Πάγκαλου (μάλιστα, μετέφερε την εκτίμησή του ότι «και ο πρωθυπουργός νιώθει λύπη»), αλλά υποστήριξε σαφώς την απόφαση του κ. Σημίτη. «Υπήρξε -είπε- ένα πρόβλημα κυβερνητικής λειτουργίας και ενότητας και ο πρωθυπουργός όπως όφειλε, έλαβε μια απόφαση».
 Πάντως, τόσο ο κυβερνητικός εκπρόσωπος όσο και ο γραμματέας του ΠΑΣΟΚ επιχείρησαν χθες να υποβαθμίσουν το δραματικό τόνο, τον οποίο φαίνεται να προσέδωσε ο πρωθυπουργός στην απόφασή του («δεν θα με φθείρουν», «ήρθα για να μείνω»). Ο Δ. Ρέππας είπε ότι «δεν έγινε τέτοια συζήτηση», ενώ ο κ. Σκανδαλίδης ότι ο πρωθυπουργός «ούτε έρχεται για να μείνει ούτε για να φύγει. Ψηφίστηκε από το λαό και κάνει τη δουλειά του όπως πρέπει». Ο κ. Σκανδαλίδης ζήτησε «να σταματήσουν οι διερμηνείες», αναφερόμενος σε συνεργάτες του πρωθυπουργού, στους οποίους αποδίδει ερμηνεία δηλώσεων και προθέσεών του.
 Ο υπουργός Εξωτερικών Γιώργος Παπανδρέου χαρακτήρισε ευπρόσδεκτο τον εσωκομματικό διάλογο και επιθυμητή τη συναίνεση, ιδιαίτερα στα θέματα της εξωτερικής πολιτικής. Ο κ. Παπανδρέου πρόσθεσε ότι δεν υφίσταται θέμα διαδοχής
στο ΠΑΣΟΚ, γιατί «υπάρχει αμέριστη υποστήριξη προς τον πρωθυπουργό».
 Ο υπουργός Aνάπτυξης Νίκος Χριστοδουλάκης είπε ότι είναι φίλος με τον Θ. Πάγκαλο εδώ και 20 χρόνια, αλλά «άλλο συναισθηματική αντίδραση και άλλο η πολιτική». Ο Παρασκευάς Αυγερινός χαρακτήρισε πολύ κρίσιμη την ψήφιση του νομοσχεδίου για τα εργασιακά. Ο Π. Φασούλας χαρακτήρισε τον Πάγκαλο ιστορικό στέλεχος, αλλά πρόταξε την ανάγκη για συνοχή της κυβέρνησης. Ο Π. Οικονόμου συμφώνησε με την αρχή «υπουργός που διαφωνεί, φεύγει», αλλά πρόσθεσε: «Δεν επιτρέπονται εξαιρέσεις. Αν τιμωρείται ένας υπουργός που διαφωνεί, τι πρέπει να γίνει με έναν υπουργό που κάνει ότι διαφωνεί για δικούς τους σκοπούς; », αναφερόμενος, προφανώς, στον Ακη Τσοχατζόπουλο.
