 Τη συμπαράστασή τους στον Ευγένιο Γκέραρντ εκδηλώνουν στη μεγάλη τους πλειονότητα και με κάθε τρόπο οι οπαδοί της ομάδας. Συνθήματα υπέρ του Ολλανδού και κατά της διοίκησης της ΠΑΕ ΟΦΗ γράφτηκαν στους τοίχους του Βαρδινογιάννειου Αθλητικού Κέντρου, ενώ στους δρόμους και στα ποδοσφαιρικά στέκια της πόλης η ακατανόητη αποπομπή του ανθρώπου που αναμόρφωσε την ομάδα είναι το κύριο θέμα συζήτησης.
 Τα τηλέφωνα στα γραφεία των τοπικών μέσων ενημέρωσης αλλά και στο σπίτι του Γκέραρντ στην Ελιά Ηρακλείου έχουν σπάσει.
 Στόχος, ο πρόεδρος Κ. Καζανάκης, ο γενικός αρχηγός Π. Μυριοκεφαλιτάκης και ο Αριστείδης Βασιλείου, που τα άκουσε για τα καλά από δεκάδες οπαδούς που παρενέβησαν τη Δευτέρα το βράδυ σε τηλεοπτική εκπομπή.
 Αξίζει να σημειωθεί η παρέμβαση τριών πρώην άσων του ΟΦΗ, του Νίκου Μαχλά, του Ηλία Πουρσανίδη και του Γιάννη Αναστασίου που με δηλώσεις τους στην τοπική εφημερίδα «Νέα Κρήτη» παίρνουν ανοικτά το μέρος του Ολλαδού τεχνικού.
 Ο φορ του Αγιαξ χαρακτηρίζει την απόφαση της ΠΑΕ «άθλια» και τονίζει ότι αυτοί που την πήραν «θα πρέπει να ντρέπονται».
 Ο Αναστασίου τονίζει τον «απάνθρωπο τρόπο» με τον οποίο κοινοποιήθηκε στον πρώην προπονητή του η απόλυση, ενώ Πουρσανίδης προσθέτει: «Ο άνθρωπος που οδήγησε στην καταξίωση τον ΟΦΗ άξιζε καλύτερης αντιμετώπισης».
 Από τη μεριά της η ΠΑΕ ΟΦΗ, με δηλώσεις του Κώστα Καζανάκη, προσπάθησε να δικαιολογήσει τη στάση της: 
 «Από τη στιγμή που ο Βασιλείου με τον Γκέραρντ δεν τα έβρισκαν, εμείς έπρεπε να στηρίξουμε τον προπονητή», είπε ο πρόεδρος της ΠΑΕ.
 Χθες το πρωί εξάλλου ο Γκέραρντ έλυσε τη σιωπή του και ο λόγος που υποχρεώθηκε να κάνει κάτι τέτοιο ήταν οι πληροφορίες από την Αθήνα ότι ανέλαβε σκάουτερ στον... Ολυμπιακό.
 Αφού διέψευσε κατηγορηματικά αυτό το ενδεχόμενο πήρε θέση σε όλα όσα του καταμαρτυρούν η ΠΑΕ και ο προπονητής του ΟΦΗ: 
 «Μου ζήτησε πράγματι ο Αριστείδης Βασιλείου μερικούς καλούς παίκτες. Ομως χρήματα για την απόκτησή τους δεν υπάρχουν. Αυτό λοιπόν είναι το πρόβλημα του ΟΦΗ, το οικονομικό. Ολα τα άλλα είναι δικαιολογίες».
 «Με τον Βασιλείου -παραδέχτηκε σε άλλο σημείο- υπήρχαν διαφορές. Ομως δεν ήταν μεγάλες. Απλά κάποιοι τις έκαναν να φαίνονται μεγάλες. Κάποιοι έπαιξαν άσχημο παιχνίδι, πίσω από την πλάτη μου».
 «Με κατηγορούν -τόνισε- ότι φταίω εγώ για την πορεία του ΟΦΗ. Μα εγώ δεν έκανα τις μεταγραφές, ούτε έδιωξα τους Μαρινάκη, Δέδε, Μίτιτς και Σκέντζο.
 Κανείς δεν ζήτησε τη γνώμη μου για όλα αυτά και κυρίως την απόκτηση του Κατσαβού την έμαθα από τις εφημερίδες».
 «Δεν σκοπεύω -κατέληξε- να σταματήσω να ασχολούμαι με το ποδόσφαιρο. Μπορώ ακόμη να προσφέρω πολλά, θέλω όμως πρώτα να ηρεμήσω λίγο. Ομως αυτοί εδώ στο Ηράκλειο που βιάστηκαν να με στείλουν στον Ολυμπιακό το έκαναν με πονηρό σκοπό. Θέλουν να με φέρουν σε αντίθεση με τους φιλάθλους του ΟΦΗ και εγώ δεν θα αφήσω να γίνει κάτι τέτοιο».
