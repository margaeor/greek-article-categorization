 Αίσθηση προκάλεσε η επανεμφάνιση του Σλόμπονταν Μιλόσεβιτς στον πολιτικό βίο της Γιουγκοσλαβίας, επανεμφάνιση που αποδίδεται είτε σε προσπάθειά του να κρατήσει ενωμένο το υπό διάλυση Σοσιαλιστικό Κόμμα που ίδρυσε είτε σε απόπειρα
να επιστρέψει στο κέντρο της πολιτικής σκηνής, αφού μέχρι στιγμής φέρεται ως ο
μόνος υποψήφιος για την ηγεσία του κόμματος στο επικείμενο συνέδριο.
 Ο Μιλόσεβιτς εμφανίστηκε σε ρεπορτάζ του τηλεοπτικού καναλιού «Ινφο Γιου» και ζήτησε αντίσταση στις δυνάμεις της δημοκρατίας που τον ανέτρεψαν και ενότητα στο Σοσιαλιστικό Κόμμα. Φορούσε γκρι κοστούμι και κουνούσε το δείκτη του χεριού του. Εδωσε την εικόνα ανθρώπου που εμπιστεύεται τις δυνάμεις του και τόνισε ότι υπάρχουν «σενάρια να καταστραφούν το κράτος, η οικονομία, το κόμμα,
γιατί είναι η μόνη εγγύηση υπεράσπισης των εθνικών συμφερόντων».
 Η εμφάνισή του ακολούθησε ισχυρισμούς κομματικών στελεχών ότι ο Μιλόσεβιτς ελπίζει σε πολιτική επιστροφή. Οι ίδιοι ανέφεραν ότι ο πρώην πρόεδρος πήρε θάρρος από την ανικανότητα της κυβέρνησης να σταματήσει τον κατήφορο της οικονομίας, από τη δημόσια δυσαρέσκεια που εκφράζεται και από τις τριβές μεταξύ των δυνάμεων που τον εξεδίωξαν. «Ο Μιλόσεβιτς δεν εγκαταλείπει την πολιτική, εξετάζει τις καλύτερες επιλογές επιβίωσής του και μετρά τον κατήφορο» για το δημοκρατικό κίνημα που τον ανέτρεψε, δήλωσε ο Ζόραν Λίλιτς, που πρόσφατα παραιτήθηκε από το Σοσιαλιστικό Κόμμα.
 Οι σύμμαχοί του στο κόμμα ανέφεραν ότι ο πρώην πρόεδρος της Γιουγκοσλαβίας αφιερώνει πολύ χρόνο στα σχέδιά του για το συνέδριο του Σοσιαλιστικού Κόμματος. Οι μετριοπαθείς στο κόμμα θέλουν στο συνέδριο να διώξουν τον Μιλόσεβιτς. Ο γενικός γραμματέας του κόμματος, Ζόραν Αντγέλκοβιτς, δήλωσε ότι ο Μιλόσεβιτς βλέπει πολύ κόσμο και ότι έχει συνεχή και απευθείας επικοινωνία ακόμη και με τον έξω κόσμο. Στο κείμενο που ενέκρινε και ο Μιλόσεβιτς για το συνέδριο, αναφέρεται ότι οι Σοσιαλιστές έχουν πολλές πιθανότητες επιστροφής στην εξουσία. Το συνέδριο αρχίζει το Σάββατο. Ο Ζίβοραντ Ιγκιτς, υπεύθυνος του
Σοσιαλιστικού Κόμματος, δήλωσε ότι ο Μιλόσεβιτς είναι ο μόνος υποψήφιος για την ηγεσία του κόμματος στο συνέδριο.
 Το τηλεοπτικό ρεπορτάζ ανέφερε ότι ο Μιλόσεβιτς εμφανίστηκε σε συνάντηση στελεχών του Σοσιαλιστικού Κόμματος, στην οποία επιβεβαιώθηκε η υποστήριξη προς το πρόσωπο του πρώην Γιουγκοσλάβου ηγέτη, ως προς την επανεκλογή του στην
ηγεσία του Σοσιαλιστικού Κόμματος, κατά τη διάρκεια του συνεδρίου.
 Πολλά στελέχη και πρώην ανώτεροι κυβερνητικοί αξιωματούχοι έχουν εγκαταλείψει το Σοσιαλιστικό Kόμμα ή την ενεργό δράση, ως ένδειξη διαμαρτυρίας για το συνεχιζόμενο ασφυκτικό έλεγχο του Σοσιαλιστικού Κόμματος από τον Μιλόσεβιτς. Μάλιστα, πολλοί εξ αυτών έχουν σχηματίσει νέα κόμματα της Αριστεράς, προσδοκώντας να αποσπάσουν τις ψήφους των δυσαρεστημένων Σοσιαλιστών στις επικείμενες βουλευτικές εκλογές, στις 23 Δεκεμβρίου.
