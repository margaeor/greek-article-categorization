<html><!--
Web Author:  Αριστείδης Παλιούρας email: aris@enet.gr
--><head><title>E Online - ΤΕΧΝΕΣ</title></head><BODY BGCOLOR="#FFFFFF"><!--msnavigation--><table BGCOLOR="#FFFFFF" border="0" cellpadding="0" cellspacing="0" width="100%"><tr><td BGCOLOR="#FFCC00" valign="top" width="1%">
<P ALIGN="CENTER"><IMG SRC="../../standard/gia.gif" ALT="ΕΛΕΥΘΕΡΟΤΥΠΙΑ - Για να μη μένετε θεατές στα γεγονότα" WIDTH=100 HEIGHT=92><BR><FONT SIZE=2><B>

Πέμπτη 30/11/2000
</B></FONT>

		<BR>

		<BR>

		<A HREF="../../keimena/kairos/kairos.htm"> <IMG SRC="../../standard/kairos.gif" ALT="ΚΑΙΡΟΣ" WIDTH="89" HEIGHT="55" BORDER="0"></A>

		<BR>

		<BR> <b> <font size=2> ΣΤΗΛΕΣ  </font> </b> <BR>

		<BR><A HREF="../../stiles/sfigmos.htm"><IMG SRC="../../standard/lbar/sfigmos.gif" ALT="ΣΦΥΓΜΟΣ" BORDER=0 width=103 height=17></A><BR>

		<A HREF="../../stiles/apopsis.htm"><IMG SRC="../../standard/lbar/apopsis.gif" ALT="ΑΠΟΨΕΙΣ" BORDER=0 width=103 height=17></A><BR>

		<A HREF="../../stiles/politika.htm"><IMG SRC="../../standard/lbar/politika.gif" ALT="ΠΟΛΙΤΚΑ ΠΑΡΑΣΚΗΝΙΑ" BORDER=0 width=103 height=17></A><BR>

		<A HREF="../../stiles/analisi.htm"><IMG SRC="../../standard/lbar/analisi.gif" ALT="ΑΝΑΛΥΣΗ ΓΕΓΟΝΟΤΩΝ" BORDER=0 width=103 height=17></A><BR>

		<A HREF="../../stiles/kafenio.htm"><IMG SRC="../../standard/lbar/kafen.gif" ALT="ΚΑΦΕΝΕΙΟ Η ΕΛΛΑΣ" BORDER=0 width=103 height=17></A><BR>

		<A HREF="../../stiles/diethni.htm"><IMG SRC="../../standard/lbar/diethni.gif" ALT="ΔΙΕΘΝΗ" BORDER=0 width=103 height=17></A><BR>

		<A HREF="../../stiles/prosopa.htm"><IMG SRC="../../standard/lbar/prosopa.gif" ALT="ΠΡΟΣΩΠΑ" BORDER=0 width=103 height=17></A><BR>

		<BR><b><font size=2> ΟΔΗΓΟΙ </font> </b>

		<BR>

		<BR>

		<A HREF="http://193.92.17.20/tv/tvfrm.htm"><IMG SRC="../../standard/lbar/tv.gif" ALT="ΤΗΛΕΟΡΑΣΗ" BORDER=0 width=103 height=17></A><BR>

		<A HREF="../../keimena/cinema/cinema.htm"><IMG SRC="../../standard/lbar/cinema.gif" ALT="ΚΙΝΗΜΑΤΟΓΡΑΦΟΙ" BORDER=0 width=103 height=17></A><BR>

		<A HREF="../../keimena/cinema/theatres.htm"> <IMG SRC="../../standard/lbar/theatres.gif" ALT="ΘΕΑΤΡΑ" BORDER=0 width=103 height=17></A><BR>

		<A HREF="http://www.enet.gr/finance/firstfin.htm"><IMG SRC="../../standard/lbar/xrima.gif" ALT="ΧΡΗΜΑΤΙΣΤΗΡΙΟ" BORDER=0 width=103 height=17></A><BR>

		<A HREF="../../stiles/mediaw.htm"><IMG SRC="../../standard/lbar/mediaw.gif" ALT="ΤΟΥ ΚΟΣΜΟΥ ΤΑ MEDIA" BORDER=0 width=103 height=17></A></P><BR>

		<BR>
		<BR>

		</td></P></td><td valign="top" width="24"></td><!--msnavigation--><td valign="top"><div align="left"><table border="0" width="454"><MAP NAME="FrontPageMap"><AREA SHAPE="CIRCLE" COORDS="367, 41, 11" HREF="../../art.htm"><AREA SHAPE="CIRCLE" COORDS="393, 41, 11" HREF="http://www.enet.gr/"><AREA SHAPE="CIRCLE" COORDS="422, 41, 11" HREF="../../fpage.htm"></MAP>  <tr>    <td width="455"><IMG SRC="../../standard/abar-s.jpg" ALT="ΕΛΕΥΘΕΡΟΤΥΠΙΑ - ΤΕΧΝΕΣ" WIDTH=451 HEIGHT=71 USEMAP="#FrontPageMap" BORDER=0></td>  </tr>  <tr>    <td height="30" width="455"></td>  </tr>  <tr>    <td width="455">


<b>«Α</b>διέξοδο, αποτυχία, ναυάγιο...». Mε αυτές περίπου τις λέξεις περιγράφτηκε η κατάληξη (ή μάλλον η μη-κατάληξη) της διάσκεψης του ΟΗΕ για το κλίμα και το περιβάλλον στη Χάγη, καθώς οι μεγάλοι του πλανήτη (ή οι «αρχιρυπαντές», όπως προτιμούν κάποιοι να τους αποκαλούν) δεν τα βρήκαν στο σουρεαλιστικό μοίρασμα των ποσοστών ρύπων, την αγοραπωλησία «μονάδων άνθρακα» και το μεγάλο πράσινο χαρτί της «καθαρής ενέργειας» (όπου η αποδεδειγμένα μη-ήπια πυρηνική ενέργεια πλασαρίστηκε από το αντίστοιχο λόμπι ως «ασφαλής λύση»). Χαρακτηριστικό του οικονομικού ουσιαστικά χαρακτήρα της συνδιάσκεψης είναι ότι ακριβώς δίπλα στο συνεδριακό κέντρο είχε στηθεί διεθνής εμπορική έκθεση με τίτλο «Climate-tech 2000», όπου πολυεθνικές εταιρείες, σε μεγάλο βαθμό υπεύθυνες για το φαινόμενο του θερμοκηπίου και την καταστροφή του περιβάλλοντος, συναγωνίζονταν η μία την


άλλη σε επίδειξη «πράσινης πολιτικής», διαφημίζοντας και πουλώντας αμφισβητούμενες «οικολογικές πατέντες» καθαρής ενέργειας και αειφόρου ανάπτυξης. <p>
 Τι συνέβη όμως έξω από το συνεδριακό κέντρο και πώς αντέδρασαν οι ακτιβιστές οικολόγοι σε αυτό το ατελέσφορο (για το περιβάλλον τουλάχιστον) πανηγύρι; <p>
 Ειρηνικές πορείες αλλά και συλλήψεις, περικυκλώσεις κτιρίων και καταλήψεις χώρων, χάπενινγκ και «τουρτομαχίες», στέκι αντιπληροφόρησης, θέατρο του δρόμου


αλλά και ριζοσπαστικά συνθήματα και υποστολές σημαίας (από την ολλανδική «συμμορία του απo-σημαιοστολισμού» και το ιδιαίτερα πολιτικοποιημένο κίνημα των καταλήψεων) συνέθεσαν το μωσαϊκό των εκδηλώσεων που επέλεξε το «εκτός των θυρών» οικολογικό κίνημα της Ευρώπης, πλαισιωμένο από τις Μη Κυβερνητικές Οργανώσεις.<p>
 Από τη Χάγη δεν μπορούσε να λείπει η διεθνής περιβαλλοντική οργάνωση Γκρινπις,


της οποίας οι δυναμικές μη βίαιες ενέργειες είναι σε όλους πολύ γνωστές. Οι ακτιβιστές της οργάνωσης δεν δίστασαν να χτυπήσουν στην καρδιά του προβλήματος, άλλωστε το θέμα της αλλαγής του κλίματος βρίσκεται στην ατζέντα τους εδώ και πολλά χρόνια. Δυο μέρες πριν από την έναρξη των συνομιλιών 18 ακτιβιστές της οργάνωσης που βρίσκονταν στην περιοχή με το καράβι «MV Greenpeace» εμπόδισαν το φορτηγό πλοίο «La Paloma», το οποίο μετέφερε 150 τόνους κάρβουνο από την Αυστραλία, να αράξει στο λιμάνι του Ρότερνταμ. (Το κάρβουνο είναι μαζί με το πετρέλαιο από τους κύριους υπαίτιους των αερίων του θερμοκηπίου). Αλυσοδέθηκαν στο καράβι και ξετύλιξαν ένα πανό που έγραφε «Stop climate change».<p>
 «Δεν θέλουμε το κάρβουνό σας, θέλουμε εναλλακτικές πηγές ενέργειας». Αυτό ζήτησε η κοινή γνώμη διά μέσου του Ιντερνετ και «εξουσιοδότησε» την οργάνωση να επιστρέψει την κατά κεφαλήν κατανάλωση κάρβουνου που αντιστοιχεί σε κάθε χώρα στο «La Paloma». Οι ευαισθητοποιημένοι c yberactivists φτάσανε τους 3.000 και ζήτησαν, 6.000 τόνοι να επιστραφούν εκεί που ανήκουν. Ετσι λοιπόν, σε μια συμβολική πράξη, ακτιβιστές φτιαρίσανε για τρεις μέρες κάρβουνο στην προβλήτα του λιμανιού και το κάνανε «δωράκι» στο «La Paloma».<p>
 Λίγες μέρες αργότερα εμπόδισαν τη μεταφορά κάρβουνου στο σταθμό ηλεκροπαραγωγής του Hemweg. Εκεί η αστυνομία επενέβη σε χρόνο dt και συνέλαβε 19 ακτιβιστές που προέρχονταν από διάφορες χώρες του πλανήτη. <p>
 Αλλες οργανώσεις που συμμετείχαν στις αντιδιαδηλώσεις της Χάγης ήταν οι Friends of the Earth, η Rising Tide, η αντιπυρηνική Wise και πολλοί ανεξάρτητοι. «Σκοτώστε την κουλτούρα των αυτοκινήτων προτού μας σκοτώσει αυτή», «Μην πυρηνικοποιείτε το κλίμα», «Ο αέρας δεν είναι για πούλημα» ήταν μερικά από τα συνθήματα που «έπαιξαν» στα μπλοκ των διαδηλωτών. <p>
 Το «αντι-ρυπαντικό φράγμα» (όπου οι συγκεντρωμένοι μπάζωσαν με τσουβάλια άμμου


το συνεδριακό κέντρο «για να εμποδίσουν τη βρώμα των ρητοριών να σκορπιστεί στην πόλη»), η «Πυρηνική πορεία της ντροπής» (όπου συνελήφθησαν πάνω από 100 άτομα), η έκθεση γλυπτών από πάγο που έλιωνε (συμβολίζοντας την τήξη των πάγων


στους πόλους), η ποδηλατοδρομία της ευρωπαϊκής ομάδας της «Κρίσιμης Μάζας» και


η ηχητική επένδυση της «ασημομπλέ μπάντας της Σάμπα» ήταν κάποια από τα πρωτότυπα μέσα διαμαρτυρίας που υιοθετήθηκαν.<p>
 Τα συμβολικά ευρήματα είχαν άλλη μια φορά την τιμητική τους, ταυτόχρονα όμως έγιναν ακόμη πιο φανερά τα όρια της «διαμαρτυρίας του χάπενινγκ», ενώ η πολιτική - ριζοσπαστική πτέρυγα της οικολογίας έκανε φανερή την παρουσία της με πιο σκληρά αντικαπιταλιστικά συνθήματα, συνδέοντας το αίτημα για «δικαιοσύνη στο κλίμα» με τα αιτήματα για κοινωνική δικαιοσύνη ενάντια στην παγκοσμιοποίηση.<p>
 Επιπλέον στη Χάγη παραβρέθηκαν και περισσότεροι από 2.000 Αμερικανοί φοιτητές ζητώντας από τους εκπροσώπους των ΗΠΑ να σταθούν στο ύψος των περιστάσεων. Φοιτητές από 120 κολλέγια και 44 πολιτείες παρακολούθησαν τις συνομιλίες αλλά έφυγαν απογοητευμένοι. «Είμαστε οι μελλοντικοί ηγέτες των ΗΠΑ και ήρθαμε στη Χάγη για να σιγουρευτούμε ότι η χώρα μας θα έχει μέλλον. Δυστυχώς όμως η στάση


των ΗΠΑ μας κάνει να ντρεπόμαστε», λέει ο Γκράντι Τσάκσον, φοιτητής του Στάντφορντ.<p>
 Μια μέρα πριν από την επίσημη λήξη της συνδιάσκεψης, ακτιβιστές της Γκρινπίς, τονίζοντας την απελπιστική κρισιμότητα της αλλαγής του κλίματος, αναρριχήθηκαν


σε κτίριο απέναντι από το συνεδριακό κέντρο και ξετύλιξαν πανό που έγραφε «Don't let us D (R) own», (Μη μας αφήσετε να πνιγούμε μην μας απογοητεύσετε). Εκείνη την ώρα η αντιπροσωπεία της Αμερικής πίεζε για περισσότερα κέρδη εις βάρος των αναπτυσσόμενων χωρών, που θα υποστούν πρώτες τις επιπτώσεις της αλλαγής του κλίματος.<p>
 Οι άκαρπες συζητήσεις έληξαν υπό τον εκκωφαντικό θόρυβο μιας σειρήνας που έθεσε σε λειτουργία η Γκρινπίς, συμβολίζοντας την κρισιμότητα της τελευταίας μέρας και απευθύνοντας έστω και την ύστατη στιγμή μια κραυγή διαμαρτυρίας για το μέλλον του πλανήτη, που δυστυχώς δεν εισακούστηκε.<p>
 <b>ΑΦΡΟΔΙΤΗ ΠΟΛΙΤΗ<p>
 ΒΙΚΥ ΤΡΑΧΑΝΗ</b><p>


</td>  </tr></table></div><p>  <!--msnavigation--></td></tr><!--msnavigation--></table><br><center><table width = 640> <CENTER><b> Επικοινωνήστε με την </b><A HREF="mailto:elef@enet.gr">"E on-line"</A> <p><b> Copyright © 2000 Χ. Κ. Τεγόπουλος Εκδόσεις Α.Ε.</b><br> <br><font size = 2><b> ΑΠΑΓΟΡΕΥΕΤΑΙ </b> η αναδημοσίευση, η αναπαραγωγή, ολική, μερική ή περιληπτική, ή κατά παράφραση, ή διασκευή απόδοση του περιεχομένου της ηλεκτρονικής εφημερίδας με οποιονδήποτε τρόπο, μηχανικό, ηλεκτρονικό, φωτοτυπικό, ηχογράφησης ή αλλο, χωρίς προηγούμενη γραπτή άδεια του εκδότη. Νόμος 2121/1993 και κανόνες Διεθνούς Δικαίου πού ισχύουν στην Ελλάδα.</font></CENTER></table></center></body></html>
