 σερβική αστυνομία επέστρεψε χθες στο Λούκανι χωρίς οι Αλβανοί αντάρτες να αντιδράσουν, αλλά προειδοποιούν ότι δεν θα ανεχθούν παρόμοιες τέτοιες κινήσεις, ενώ το ΝΑΤΟ ανακοίνωσε ότι η πολυεθνική δύναμη στην περιοχή πήρε μέτρα για να αποτρέψει κλιμάκωση της βίας.
 Σέρβοι αστυνομικοί, οπλισμένοι με αυτόματα όπλα και με την υποστήριξη δύο τεθωρακισμένων οχημάτων, μπήκαν στο Λούκανι, που βρίσκεται στην αποστρατιωτικοποιημένη ζώνη, και πολύ επιφυλακτικά άρχισαν να προχωρούν σπίτι σπίτι προς το κέντρο του οικισμού. Η πόλη ήταν άδεια, αφού οι περισσότεροι από
τους 1.000 Αλβανούς κατοίκους την είχαν εγκαταλείψει, αφήνοντας πίσω μόνο τους
ηλικιωμένους. Η αστυνομία είχε προσεκτικά ετοιμάσει την επιχείρηση, αφού είχε παρακολουθήσει συστηματικά το χωριό. Ανώτερος αστυνομικός, που ζήτησε ανωνυμία, δήλωσε ότι προετοίμασε τους άνδρες του με σαφείς εντολές, για «καθαρούς στόχους», καλή σκόπευση και φειδώ πυρομαχικών, σε περίπτωση που οι Αλβανοί επιτεθούν.
 Οι Αλβανοί αντάρτες παρακολουθούσαν από το απέναντι χωριό, αλλά δεν αντέδρασαν. Ο μουφτής του χωριού και άλλοι γέροντες που είχαν μείνει δήλωσαν στους αστυνομικούς ότι οι αντάρτες έψαξαν όλα τα σπίτια πριν αποσυρθούν από το
χωριό. Οι αστυνομικοί κάλεσαν τους φυγάδες να γυρίσουν στα σπίτια τους και εκείνοι υπάκουσαν. Οι αστυνομικοί ανέφεραν ότι δεν θα μπουν βαθύτερα στην αποστρατιωτικοποιημένη ζώνη στα σύνορα με το Κοσσυφοπέδιο, αλλά ότι θα εγκαταστήσουν μόνιμη παρουσία στο χωριό.
 Οι Αλβανοί αντάρτες φρόντισαν να είναι ορατοί από το βουνό, αλλά δεν αντέδρασαν. Ο εκπρόσωπός τους όμως τόνισε ότι η ενέργεια των Σέρβων αστυνομικών δεν ήταν συμφωνημένη, ούτε καν είχε η αστυνομία προειδοποιήσει για
το σχέδιό της. Ο Ταχίρ Νταλίπι προειδοποίησε τους Σέρβους «να μην αρχίσουν ενέργειες που θα προκαλέσουν αντιδράσεις, με αποτέλεσμα να σπάσει η εύθραυστη εκεχειρία». Το Λούκανι είναι το πρώτο χωριό που ανακαταλαμβάνουν οι Σέρβοι αστυνομικοί στην ουδέτερη ζώνη, μετά τις επιδρομές των ανταρτών του Απελευθερωτικού Στρατού Πρέζεβο Μεντβέντια, Μπουγιάνοβατς. Η Δύναμη Κοσσυφοπεδίου ανέφερε ότι ανακάλυψε φορτηγό με πυρομαχικά και στολές ανταρτών της οργάνωσης.
 Ο γ.γ. του ΝΑΤΟ δήλωσε ότι η Δύναμη Κοσσυφοπεδίου έλαβε σειρά από μέτρα για να
εμποδίσει την κλιμάκωση της βίας στην αποστρατιωτικοποιημένη ζώνη στα διοικητικά όρια ανάμεσα στο Κόσοβο και τη Σερβία. Ο διοικητής της δύναμης, στρατηγός Κάρλο Καμπιγκιόζου, αποφάσισε να «ενισχύσει τις επιχειρήσεις αναγνώρισης και επιτήρησης» κατά μήκος των διοικητικών συνόρων, δίπλα στην κοιλάδα του Πρέζεβο, διευκρινίζει ο λόρδος Ρόμπερτσον σε ανακοίνωσή του.
