Οταν, σαν παιδί, περνούσε μπροστά απ' το Πιλ Πουλ στο Θησείο, ο Δήμος Σκουλάκης χάζευε «μια φρίζα χρωματιστή με κάτι κουνέλια που παίζουν με καπέλα-σαν καρτούν». Δεν μπορούσε, βέβαια, να φανταστεί, ότι κάποτε θα εξέθετε ζωγραφική του στο παλιό πιλοποιείο, το σημερινό Πολιτιστικό Κέντρο «Μελίνα».
Αλλ' αυτό είναι το λιγότερο: μόλις πριν από λίγα χρόνια δεν διανοούνταν καν το είδος των έργων που θα παρουσιάσει εκεί- από την Τετάρτη στις 7 μ.μ.: εντυπωσιακά λάδια μεγάλων, κυρίως, διαστάσεων, που συνδέουν τον Ντα Βίντσι με τον Ντισάν και τον Ουτσέλο με τον Λίχτενσταϊν, σαρκάζοντας αυτό που ο ζωγράφος αποκαλεί «εκφυλισμό του μοντερνισμού». Ας όψονται εκείνο το άρθρο του ιστορικού της τέχνης Χάρη Καμπουρίδη, το 1987, κι ένα βιβλίο του συναδέλφου του Ζαν Κλερ, λίγο μετά. Ετσι άρχισαν όλα... 
­ Μα, παιδί του μοντερνισμού δεν είστε κι εσείς;
«Ναι, αλλά είδα ότι ο μπαμπάς είχε γεράσει και δε μ' άφηνε να προχωρήσω. Ετσι έπρεπε να συντελεστεί η πατροκτονία που λέει και ο Φρόιντ. Ο μοντερνισμός επαναλαμβάνεται βλακωδώς: αρκεί να βάλεις μια τελεία σ' ένα λευκό τελάρο για να σπεύσουν 20 κριτικοί σε 100 σελίδες να την εξηγήσουν. Κι έπειτα, γύρω από τον μοντερνισμό έχουν χτιστεί σήμερα τεράστια συμφέροντα. Ο Νταλί έλεγε ότι αν βάλεις στη σειρά όλους αυτούς τους πίνακες, δεν φτάνει η Σαχάρα. Τι θα γίνουν όλ' αυτά τα έργα; Θα σας πω: τα εικαστικά κέντρα που δεν έχουν τι να τα κάνουν, προσπαθούν να πείσουν περιφερειακές χώρες σαν τη δική μας να κάνουν μουσεία μοντέρνας τέχνης για να τ' αγοράσουν. Γιατί, νομίζετε, γίνονται συνέχεια εκθέσεις Γουόρχολ; Με το ζόρι πουλιέται πια. Κι αυτό είναι το λιγότερο: ξέρετε τι βράβευσε η Τέιτ; Ενα σωρό από σκατά ελέφαντα».
­ Φαίνεται ότι σήμερα ανταμείβεται όποιος σκεφτεί κάτι πρώτος, ανεξάρτητα τι θα 'ναι αυτό.
«Ναι, μόνο το τούκα προΣ παίζει ρόλο. Η ζωγραφική έγινε σαν τα πουκάμισα. Οπως και η κοινωνία άλλωστε: μια κοινωνία πολύ σκληρή, που στηρίζεται στο χρήμα, στον τζόγο. Που ζητάει υπερπαραγωγή έργων για να πουλά συνέχεια. Γι' αυτό καθιερώθηκαν όλ' αυτά τα τεχνητά μέσα στη ζωγραφική. Ομως, ο μοντερνισμός τελείωσε. Το λέει και τ' όνομά του: μόδα ήταν και πέρασε. Γι' αυτό θέλησα να πάω στις ρίζες, εκεί όπου ξεκίνησε».
«Για να τον συγκρίνω με ό,τι το διαχρονικό».
­ Και πώς είστε βέβαιος ότι και ο Λίχτενσταϊν δεν θ' αποδειχτεί διαχρονικός;
«Εγώ τη σύγκριση μόνο προκαλώ. Τα συμπεράσματα ανήκουν σε σας».
­ Σαρκάζετε, όμως, το μοντερνισμό χρησιμοποιώντας τα ίδια του τα πρότυπα. Δεν θα ήταν πιο δημιουργικό να το κάνετε με μια προσωπική ζωγραφική;
«Ο Μαρξ δεν έλεγε ότι ο καπιταλισμός θα μας πουλήσει το σκοινί που θα τον κρεμάσουμε;»
­ Είναι πολύ φιλόδοξο, λοιπόν, το νέο σας εγχείρημα...
«Είναι, πάντως, τολμηρό. Ο Ντισάν είχε πάρει ένα συνηθισμένο ουρητήριο και το είχε ονομάσει κρήνη, θεωρώντας ότι πάνω απ' όλα έχει σημασία η πράξη του ζωγράφου και όχι το ίδιο το αντικείμενο. Εγώ ξανακάνω ουρητήριο την κρήνηΣ του Ντισάν. Και την κατουράω κι από πάνω. Σύμφωνα, τουλάχιστον, με τους κριτικούς που είδαν τα έργα, αυτή η ανατροπή είναι ισάξια της πρώτης, της δικής του. Το πρόβλημα είναι πώς θα βγει αυτό έξω απ' την Ελλάδα».
­ Δεν ανησυχείτε μήπως σας κατηγορήσουν για έπαρση;
«Η πολλή σεμνότητα είναι υποκρισία. Μάλλον φόβο δείχνει. Αν πιστεύεις κάτι βαθιά, πρέπει να το πεις. Μπορεί να πουν ότι καβάλησα το καλάμι. Δεν με νοιάζει. Αλλωστε, παρόμοιες κινήσεις γίνονται σ' όλο τον κόσμο. Πολύ μετά το δικό μου έργο, μόλις φέτος το Μάιο, ένας ιάπωνας ζωγράφος, πριν τον πιάσουν οι φύλακες της Τέιτ, πρόλαβε να κατουρήσει την περίφημη κρήνηΣ σαν χάπενινγκ διαμαρτυρίας. Αλλά, για σταθείτε: οι ίδιοι αυτοί οι ζωγράφοι δεν ήταν επηρμένοι; Δεν είναι έπαρση να παρουσιάζεις μια λευκή τελεία σ' ένα τελάρο; Αρκετά με την πόζα στην τέχνη. Πρέπει να τους ξεμασκαρέψουμε! Δεν το έκανα εύκολα -μη νομίζετε: μεγάλωσα εγώ μ' αυτούς τους καλλιτέχνες. Αλλά μήπως κι αυτοί δεν έκαναν το ίδιο στον καιρό τους; Ο Πικάσο δεν καθάρισε στην ψύχρα τον Ντελακρουά;»
­ Πιστεύετε τελικά ότι θα υπάρχει πάντα μια νέα ζωγραφική;
«Ολα έχουν ειπωθεί κι όλα μπορούν να ξαναειπωθούν με νέο τρόπο. Ουσιαστικά, η ζωγραφική άρχισε και τελείωσε στα σπήλαια της Αλταμίρα. Οι πρώτοι άνθρωποι ζωγράφισαν τα πάντα. Από κει και πέρα καλυτέρευσαν τα χρώματα, η τεχνολογία. Αν και, όχι πάντα- δείτε τι γίνεται με τα ακρυλικά χρώματα: τα χρησιμοποιούν πολλοί νεότεροι, επειδή στεγνώνουν γρήγορα. Αλλά το ίδιο γρήγορα καταστρέφονται, γιατί είναι συμπαγή. Ενώ το λάδι έχει πόρους. Με τις αλλαγές της θερμοκρασίας αναπνέει. Εγώ, μέχρι και τις μεταξοτυπίες του Γουόρχολ κατάφερα και τις ζωγράφισα με λάδι».
«Διότι οι δικοί μας έζησαν για πολλά χρόνια απομονωμένοι στον κόσμο τους. Με κυρίαρχη για πολλά χρόνια τη γενιά του '30, η οποία είχε και κάποια στοιχεία μοντερνισμού, αλλά ήταν μια ελληνοκεντρική ιστορία». 
­ Αυτό θα μπορούσε ν' ακούγεται και σαν προτέρημα.
«Οχι. Μπορείς κάλλιστα να είσαι ελληνας ζωγράφος, όντας διεθνής ταυτόχρονα. Ομως, οι Ελληνες φοβήθηκαν να αναμετρηθούν. Γιατί τέτοια κλεισούρα; Ποτέ δεν το κατάλαβα. Η ελληνική ζωγραφική μου θυμίζει τη Μεγάλη Ιδέα: ποτέ δεν είχε διεθνές ενδιαφέρον. Εγώ, αντίθετα, ήθελα αυτό το σχόλιό μου να μπορεί να το αντιληφθεί κι ένας Κινέζος».
­ Μιλώντας για αναμέτρηση, πώς θα σας φαινόταν αν ένας νέος της Καλών Τεχνών έκανε κάτι ανάλογο με τα έργα σας;
«Αν ήταν καλά, σωστά ζωγραφισμένο, θα με κολάκευε. Θα του 'βγαζα το καπέλο. Αν ήταν άσχημο, θα τον χτύπαγα. Γιατί εμένα μ' ενδιαφέρει η καλή ζωγραφική. Από άσχημη πήξαμε».
