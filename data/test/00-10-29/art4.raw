Hαντίσταση στα χρόνια της Κατοχής δεν περιλάμβανε μόνο συλλαλητήρια, δολιοφθορές και ανατινάξεις. Εκτός από τους εξεγερμένους Ελληνες, οι Γερμανοί και οι Ιταλοί δέχτηκαν πλήγματα και από κάποιους απρόβλεπτους αντιπάλους. 
«Πράκτορες» των συμμάχων που δεν ήταν καθόλου... μυστικοί, αφού κατέφθαναν πλήρεις τιμής και δόξας από Αμερική και Αγγλία, και δρούσαν κυριολεκτικά κάτω από τη μύτη των στρατευμάτων κατοχής! Ο Λωποδύτης Φάντασμα, ο Ντετέκτιβ Χ, ο Φεγγαροκέφαλος, ο Τομ Μιξ, ο Αγιος, ο Ράφλες και όλες οι υπόλοιπες διασημότητες της αστυνομικής λογοτεχνίας, συντρόφευαν τους έλληνες αναγνώστες στα δύσκολα εκείνα χρόνια. 
Και παρά το γεγονός ότι κάθε αμερικανικό ή εγγλέζικο προϊόν ήταν αυστηρά απαγορευμένο σε Ιταλία, Γερμανία και τις κατεχόμενες χώρες του Αξονα, τα αναγνώσματα του αντιπάλου στρατοπέδου έκαναν θραύση στα ελληνικά περίπτερα!
nΟ συγγραφέας και εκδότης Δημήτρης Χανός, που έγραψε τη δική του ιστορία στο χώρο των αστυνομικών εκδόσεων, έχει επανεκδώσει όλα αυτά τα περιοδικά της Κατοχής με πιστή αναπαραγωγή των αυθεντικών σελίδων. 
Οι τίτλοι, οι εικόνες του εξωφύλλου και τα παλιά τυπογραφικά στοιχεία επαναφέρουν στο προσκήνιο τις μνήμες της περιόδου 1941-1944 και την... αντίσταση των χάρτινων ηρώων: 
«Ηταν μια εποχή που τα περίπτερα ήταν γυμνά και τα έντυπα πολύ περιορισμένα. Χαρτοσακούλα του μανάβη να κρέμαγες, θα πουλιόταν! 
Τα μόνα περιοδικά που επιβίωσαν την περίοδο εκείνη ήταν ο "Θησαυρός", ο "Θεατής", το "Μπουκέτο" και η "Εβδομάς". Εκτός από αυτά τα οικογενειακάΣ περιοδικά, όμως, κυκλοφορούσαν και κάποια άλλα από τον Δημήτρη Περαντζάκη, τις εκδόσεις Αγκυρα-Παπαδημητρίου και το βιβλιοπωλείο Γερονικόλα». 
Ηταν 16σέλιδα φυλλάδια τσέπης με... ύποπτους τίτλους όπως «Αράχνη», «Ασσος», «Καταιγίδα», «Φαντομάς», «Αίνιγμα». 
Ολα αστυνομικά, όλα αμερικανών ή άγγλων συγγραφέων, αρκετά μεταφρασμένα «στο πόδι» και πολλά γραμμένα από Ελληνες που χρησιμοποιούσαν αγγλικά ψευδώνυμα! 
Εχοντας ως επίκεντρο δράσης τις μητροπόλεις του... εχθρού, Λονδίνο, Νέα Υόρκη και την αμερικανική επαρχία (στα γουέστερν), τα περιοδικά αυτά κατάφεραν να κυκλοφορούν στην κατεχόμενη Ελλάδα, παρά τους αυστηρότατους ελέγχους και το θανάσιμο κίνδυνο να κατηγορηθούν για εχθρική προπαγάνδα. 
nΟ πατριάρχης των αστυνομικών εκδόσεων Απόστολος Μαγγανάρης, που προπολεμικά έβγαζε τη «Μάσκα», κυκλοφόρησε στην Κατοχή την «Αράχνη» από τις εκδόσεις Αγκυρα του Απόλλωνος Παπαδημητρίου. 
Πιστή απομίμηση των αμερικανικών pulps, η «Αράχνη» στοίχιζε μόλις... 20.000 (κατοχικές) δραχμές και δημοσίευε περιπέτειες «απαγορευμένων» ηρώων σε μεταφράσεις των Δημήτρη Γαλερίδη, Βασίλη Κοχλατζή, Ειρήνης Καλκάνη και της Καλλιόπης Σφαέλου που μετέφραζε τον Φεγγαροκέφαλο και τον Ταρζάν.
Στο δέκατο τεύχος, η «Αράχνη» ανήγγειλε ότι θα κυκλοφορήσει ένα «αδελφό» περιοδικό, τον «Ασσο», επειδή οι αναγνώστες δεν... χόρταιναν τα 16σέλιδα και ζητούσαν 32 σελίδες.
«Το χαρτί, στα δύσκολα εκείνα χρόνια, ήταν μεγάλο πρόβλημα», λέει ο Δημήτρης Χανός. «Το έπαιρναν με δελτίο, συχνά παρουσιαζόταν έλλειψη. Κάπως έτσι βγήκε ο «Ασσος». Με τσόντες χαρτιού, όπως και η «Αράχνη». Το ένα κυκλοφορούσε Τετάρτη και το άλλο Παρασκευή». 
Παρά την ταπεινή εμφάνιση και το φθηνό χαρτί στο οποίο τυπώνονταν, η εικονογράφησή τους διατηρούσε όλα τα στοιχεία της γοητείας που ανέδιδαν τα αντίστοιχα αμερικανικά περιοδικά. 
nΟ Μιχάλης Γάλλιας ζωγράφισε όλα τα εξώφυλλα των εκδόσεων Περαντζάκη. Ο Νείρος είχε αναλάβει κατ' αποκλειστικότητα την «Αράχνη» και τον «Ασσο». Τα περισσότερα ήταν ασπρόμαυρα ή μονόχρωμα, ελάχιστα τετράχρωμα. 
Τα εξώφυλλα που κρέμονταν στα μανταλάκια των περιπτέρων αψηφούσαν τις διαταγές της Κομαντατούρ και παρουσίαζαν «απαγορευμένες» εικόνες από τα μετόπισθεν του εχθρού: νεοϋορκέζικες λεωφόροι, μασκοφόροι ληστές, ιδιωτικοί ντετέκτιβ, καουμπόηδες και ινδιάνοι έπαιζαν το κρυφτούλι με τους λογοκριτές και τις γερμανο-ιταλικές περιπόλους!
«Ολα εξαρτώνταν από το αρμόδιο γραφείο του υπουργείου Τύπου και Πληροφοριών, που έδινε εγκρίσεις βάζοντας μια σφραγίδα στο έντυπο», θυμάται ο Δημήτρης Χανός. 
«Επικεφαλής αυτής της λογοκριτικής υπηρεσίας ήταν ένας ανώτερος αξιωματικός του ιταλικού στρατού με έλληνες συνεργάτες, που διάβαζαν για λογαριασμό του τα κείμενα και εισηγούντο την έγκριση ή την απαγόρευση κυκλοφορίας των εντύπων. Ο Μαγγανάρης, που ήταν άνθρωπος συντηρητικός και μάλλον της δεξιάς παράταξης, τους έπεισε πως η "Αράχνη" και ο "Ασσος" ήταν αθώα ψυχαγωγικά αναγνώσματα και έτσι πήρε την πολυπόθητη σφραγίδα».
Από τη στιγμή που έπαιρναν την έγκριση μέχρι τη στιγμή που κατέληγαν στα χέρια του αναγνώστη μεσολαβούσε ένα διάστημα που χαρακτηριζόταν από την... αστάθεια!
«Πήγαιναν τα περιοδικά στο πρακτορείο διανομής και μέχρι να πουληθούν, η τιμή τους ανέβαινε συνεχώς, όπως στο χρηματιστήριο», λέει γελώντας ο Δημήτρης Χανός. 
«Ερχόταν τρέχοντας κάποιος υπάλληλος του εκδότη, με μια σφραγίδα στο χέρι. Τα περιοδικά είχαν τυπωμένη τιμή 20.000 δραχμές. Φθάνοντας στο πρακτορείο, είχαν πάει στις 30.000. Πριν σταλούν στα περίπτερα είχαν ανέβει στις 40.000. Ο τιμάριθμος έτρεχε, το ίδιο και ο υπάλληλος με τη σφραγίδα που άλλαζε συνεχώς την τιμή!». 
Στα μαύρα χρόνια της Κατοχής ο κόσμος μπορεί να στερούνταν το λάδι και το κρέας, έβρισκε όμως τους τρόπους να διασφαλίζει τουλάχιστον την πνευματική του τροφή. 
Εδινε τα πληθωριστικά χιλιάρικα για να αγοράσει ένα περιοδικό, που θα του επέτρεπε να χαθεί στη μαγεία της περιπέτειας:
«... Απλωνα πολλές φορές μεταχειρισμένα βιβλία και περιοδικά στη λαϊκή αγορά της Νέας Ιωνίας και τα πουλούσα. Εβγαινε μεροκάματο καλό. Οταν ο πατέρας μου έπαιρνε ως νυχτοφύλακας, ας πούμε 60 δραχμές, εγώ έπιανα 80-100. Η φτώχεια, η πείνα και οι κακουχίες, βέβαια, κυριαρχούσαν. Αλλά εξαιτίας αυτής ακριβώς της κατάστασης ο κόσμος έπεφτε με τα μούτρα στο διάβασμα. Ηθελε να ξεχάσει και να ξεχαστεί. Θυμάμαι έναν πιτσιρίκο που πουλούσε σε μια γωνία της οδού Γερανίου καλτσουνάκια... κατοχικά. Μόλις τέλειωνε τη δουλειά πήγαινε κατευθείαν και αγόραζε την ΑράχνηΣ. Καθόταν σε κάτι σκαλοπάτια και το ρουφούσεΣ από την αρχή μέχρι το τέλος. Ρε Βασιλάκη, του έλεγα, τι κάνεις; Πολεμάω να ξεχάσω την πείνα μου, απαντούσε το δόλιο...».
