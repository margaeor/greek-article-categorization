Η «Αντίστροφη ψυχολογία» του Τσαρλς Λάντλμαν φαίνεται ότι προκάλεσε σοβαρές... παρενέργειες στη θεατρική πιάτσα της Αθήνας. 
Είναι η πρώτη φορά που ένα άπαιχτο στην Ελλάδα έργο παρουσιάζεται από δύο θέατρα ταυτόχρονα, το Εθνικό και το «Από Μηχανής» θέατρο. Η αναζήτηση των αιτιών οδηγεί μοιραία στο καθεστώς που επικρατεί για τα πνευματικά δικαιώματα.
-Για τη χορήγηση άδειας των δικαιωμάτων, ο επιχειρηματίας του «Από Μηχανής» θεάτρου Τάσος Παπανδρέου απευθύνθηκε στον κάτοχό τους στο εξωτερικό. 
-Από την άλλη, το Εθνικό Θέατρο κατέφυγε στην ΣΟΠΕ, την επονομαζόμενη Εταιρεία Προστασίας Συγγραφικού Δικαιώματος, η οποία έχει την απόλυτη κυριαρχία στο χώρο εδώ και μισόν αιώνα. Ετσι χορηγήθηκαν δύο άδειες, νόμιμες, όπως ισχυρίζονται και οι δύο πλευρές.
Κι ενώ για τους κλασικούς θεατρικούς συγγραφείς δεν υπάρχει ζήτημα συγγραφικού δικαιώματος, για τους σύγχρονους τα πράγματα διαφέρουν: Η διάρκεια προστασίας στην πνευματική ιδιοκτησία ισοδυναμεί με 70 χρόνια μετά το θάνατο του δημιουργού.
Ποια είναι όμως η περίφημη ΣΟΠΕ η οποία αποφασίζει πρώτη για τα σύγχρονα έργα, που βλέπουμε να παίζονται στις θεατρικές μας σκηνές;
Η Εταιρεία Προστασίας Συγγραφικού Δικαιώματος - ΣΟΠΕ είναι ομόρρυθμη εταιρεία με την επωνυμία «Κ. Σαμαράς και Σία Ο.Ε.». Είναι όμως γνωστό ότι πίσω απ' αυτήν είναι η Ελένη Νικολαΐδου. Η εταιρεία λειτουργεί από το 1954, δραστηριοποιείται στο χώρο των συγγραφικών δικαιωμάτων και συστήνεται ως μέλος της Παγκόσμιας Συνομοσπονδίας των Πνευματικών Δημιουργών.
Στην περίπτωση του συγκεκριμένου έργου, η ΣΟΠΕ ισχυρίζεται ότι έχει εξασφαλίσει κατ' αποκλειστικότητα τα δικαιώματα για την Ελλάδα και ότι η άδεια που χορηγήθηκε στον Τάσο Παπανδρέου έχει ακυρωθεί. Ο τελευταίος απαντά ότι έκλεισε το έργο κατευθείαν από τον ατζέντη.
«Πήραμε τα δικαιώματα και θεωρήσαμε το θέμα λήξαν» λέει η δικηγόρος του παραγωγού Αρχοντούλα Παπαπαναγιώτου. «Τυχαία μάθαμε ότι ανεβαίνει και στο Εθνικό. Οι εξηγήσεις που μας έδωσαν από το εξωτερικό ήταν συγκεχυμένες: κάτι τέτοιο δεν έχει ξανασυμβεί εδώ και 30 χρόνια. Η οικογένεια μπερδεύτηκε και χορήγησε και δεύτερη άδειαΣ. Ούτε το Εθνικό ούτε ο Παπανδρέου μπορούσαν να βγάλουν το έργο από το ρεπερτόριο κι έτσι αποφασίστηκε να ανεβεί και από τους δυο».
Ποια είναι όμως η διαδικασία «περάσματος» του ενδιαφερομένου από την ΣΟΠΕ; 
Αφού ο επιχειρηματίας κλείσει «πρώτος» το έργο και δώσει τη σχετική προκαταβολή, η ΣΟΠΕ παίρνει τα δικαιώματα από τον ατζέντη και χορηγεί την άδεια.
Η αμοιβή της, απ' ό,τι ακούγεται, είναι ένα ποσοστό που προστίθεται σ' αυτό που ζητάει ο ατζέντης (λέγεται ότι είναι 1,5% συν το 6% ή 7% που πηγαίνει στον ατζέντη). Κανείς δεν έχει πρόσβαση στα συμβόλαια που κλείνει η ΣΟΠΕ με τον ατζέντη του συγγραφέα ούτε στη λίστα των ενδιαφερομένων για το έργο.
Η περιβόητη λίστα, λένε άνθρωποι που βιώνουν συχνά την εμπειρία του περάσματος από τη ΣΟΠΕ, δημιουργεί αισθήματα, τουλάχιστον, ανασφάλειας. Είναι χαρακτηριστικό, ότι κανείς απ' όσους ρωτήσαμε δεν μιλάει επωνύμως. Ολοι, όμως, μιλούν για μυστικές λίστες, μονοκρατορία της κυρίας Νικολαΐδου και έλλειψη διαφάνειας. Παίρνουν τηλέφωνο να κλείσουν κάποιο έργο και είναι, δήθεν, πάντα πέμπτοι, έκτοι ή έβδομοι στη λίστα προτεραιότητας. Κάποιος μάλιστα μας ομολόγησε ότι ζήτησε επίτηδες να κλείσει έργο ανύπαρκτο μ' έναν τυχαίο τίτλο και η κ. Νικολαΐδου του είπε ότι προηγούνται άλλοι...
Πέρυσι ο ίδιος ο Χάρολντ Πίντερ διαβεβαίωσε τον Λευτέρη Βογιατζή ότι θα του δώσει το καινούριο του έργο «Celebration». 
Γρήγορα, όμως, διαπιστώθηκε ότι ο Αντώνης Αντύπας είχε ήδη πάρει τα δικαιώματα από τη ΣΟΠΕ και ο άγγλος θεατρικός συγγραφέας υποσχέθηκε στον Βογιατζή το επόμενο έργο του...
Τελευταία αρκετοί παραγωγοί παρακάμπτουν την κ. Νικολαΐδου όταν πρόκειται για μη γαλλικό έργο, αφού η ΣΟΠΕ διαχειρίζεται αποκλειστικά το γαλλικό ρεπερτόριο ως μέλος της γαλλικήςSacd.
Πριν από τρία χρόνια ο Τάσος Παπανδρέου έκλεισε τα έργα «Βγάλτε τον υπουργό από την πρίζα» στην Πειραιώς 131, «Ιστορίες αιδοίου» στο Θέατρο «Βασίλης Αυλωνίτης» κατευθείαν από τους δικαιούχους των δικαιωμάτων χωρίς τη μεσολάβηση της ΣΟΠΕ. 
Η επόμενη σκέψη ήταν αυτονόητη: η διαμεσολάβηση της ΣΟΠΕ μπορεί να είναι άχρηστη και ακριβή, αφού οι παραγωγές του κάθε χρόνο ολοένα αυξάνονται. Ετσι, αποφάσισε να ιδρύσει τη δική του εταιρεία, «Hριδανός», που θα ασχολείται με την παροχή αδειών αναβίβασης θεατρικών έργων σε ελληνική μετάφραση μέσω εξουσιοδοτημένων αντιπροσώπων θεατρικών έργων του εξωτερικού.
Και ενώ η ΣΟΠΕ ισχυρίζεται ότι είναι Οργανισμός Συλλογικής Διαχείρισης, που σημαίνει ότι παίρνει την άδεια για τα δικαιώματα κατευθείαν από τους δημιουργούς και όχι από τους εκπροσώπους τους, η νεοσύστατη εταιρεία του Τ. Παπανδρέου απαντά ότι κάτι τέτοιο δεν ισχύει.
«Απλώς έχει υποβάλει αίτηση για άδεια Οργανισμού Συλλογικής Διαχείρισης. Το υπουργείο Πολιτισμού δεν έχει χορηγήσει τέτοια άδεια και γι' αυτό ακριβώς δεν μπορεί να ασκήσει εποπτεία και έλεγχο. Βαρεθήκαμε να πηγαίνουμε στη ΣΟΠΕ και να μπαίνουμε στη λίστα. Οταν ζητήσαμε το Σεσουάρ για δολοφόνουςΣ, ήμασταν, υποτίθεται, έκτοι. Επικοινωνήσαμε, όμως, με τον ατζέντη στην Αμερική, μας είπε ότι το έργο είναι διαθέσιμο για την Ελλάδα και το κλείσαμε».
Η ΣΟΠΕ ισχυρίζεται ότι το σύστημα που εφαρμόζει εκφράζει την επιθυμία της πλειονότητας των θεατρικών επιχειρηματιών και ότι ουδείς από το χώρο του θεάτρου χαρακτήρισε τη διαδικασία αθέμιτη. Σε ό,τι αφορά τη λίστα ενδιαφερομένων απαντά ότι την κρατάει μυστική για το φόβο του αθέμιτου ανταγωνισμού. 
Αποδίδει δε τις αιτιάσεις που διατυπώνονται περί αδιαφάνειας σε συμφέροντα άλλων εταιρειών, εννοώντας αυτήν του κ. Παπανδρέου. «Ο καταστατικός σκοπός της εταιρείας είναι η προστασία και διαχείριση των δικαιωμάτων των πνευματικών δημιουργών και όχι η εξυπηρέτηση συμφερόντων θεατρικών επιχειρηματιών σε βάρος των συγγραφέων ή η επιχειρηματική εκμετάλλευση των έργων».
