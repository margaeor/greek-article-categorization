Ηάνοδος της τιμής του μαύρου χρυσού δεν επηρεάζει μόνο τις διεθνείς χρηματαγορές αλλά και τις καθημερινές σχέσεις μεταξύ ενοίκων με τους διαχειριστές στις πολυκατοικίες.
Στις τελευταίες γενικές συνελεύσεις άρχισαν ήδη οι γκρίνιες και οι καβγάδες για το χρόνο λειτουργίας των καλοριφέρ, αλλά και για τη σωστή χρονική στιγμή που πρέπει να προμηθευτούν πετρέλαιο: «Αφήστε να πέσει η τιμή και μετά αγοράστε» υποστηρίζουν μερικοί από τους συγκεντρωμένους ενοίκους.
«Οχι, αγοράστε τώρα, διότι ημέρα με την ημέρα η τιμή αυξάνεται» υποστηρίζει η άλλη πλευρά και φυσικά, όπως γίνεται στη δημοκρατία, η πλειοψηφία κερδίζει... 
Αλίμονο εάν τα αντιμαχόμενα μέρη συναντηθούν στην είσοδο της πολυκατοικίας. Οι «πολιτισμένοι» δεν ανταλλάσσουν ούτε «καλημέρα», οι σκληροπυρηνικοί είναι έτοιμοι για το «χειρότερο».
- Τέτοιες μαύρες ημέρες ζει ο Γ. Γκίκας, διαχειριστής πολυκατοικίας στο Χαλάνδρι. 
«Φέτος είναι η πιο δύσκολη χρονιά για εμάς τους διαχειριστές. Πέρυσι ανάβαμε τα καλοριφέρ 8 ώρες ημερησίως, φέτος αποφασίσαμε να μειώσουμε τη λειτουργία τους στο μισό. Τις καθημερινές θα τα ανάβουμε 2 ώρες το μεσημέρι και 2 το βράδυ. Το Σαββατοκύριακο, ο κόσμος μένει περισσότερες ώρες, θα παρατείνουμε, ειδικά το βράδυ, τη λειτουργία του καυστήρα».
Πάντως ο Γ. Γκίκας για να λήξουν οι γκρίνιες έχει έτοιμη πρόταση στους ενοίκους της πολυκατοικίας του: «Από νωρίς για ύπνο για να ζεσταθούμε».
Το μεγαλύτερο πρόβλημα δημιουργείται όταν στην πολυκατοικία ζουν ηλικιωμένοι και μικρά παιδιά, που χρειάζονται ζεστό περιβάλλον. «Τότε ξεκινούν και οι φασαρίες» μας λέει. «Οι μεν θέλουν τα καλοριφέρ να λειτουργούν από το πρωί έως το βράδυ, οι άλλοι να λειτουργούν μόνο βράδυ. Βγάλε συμπέρασμα...».
Ο κανονισμός της πολυκατοικίας, που φυσικά διαφέρει από οίκημα σε οίκημα, περιπλέκει την κατάσταση.
 Γενικώς προβλέπεται ότι η πρώτη ημέρα λειτουργίας των καλοριφέρ είναι η 20ή Οκτωβρίου και διαρκεί έως τη τελευταία ημέρα του Απριλίου. 
 Ημερησίως προβλέπονται περίπου  12 ώρες λειτουργίας, αλλά φαίνεται ότι ο εμπνευστής του κανονισμού μάλλον είχε υπολογίσει τις κρύες νύχτες του χρόνου παρά την τιμή του καυσίμου. 
- Η συνταξιούχος Σοφία Ψαρογιάννη ίσως είναι από τους λίγους που έχει να πει έναν καλό λόγο για τους διαχειριστές. «Ο διαχειριστής κάνει ό,τι του πούμε εμείς. Μόνιμα όλοι γκρινιάζουν, αλλά πάντα αποφασίζει η πλειοψηφία. Θα υποστούμε κι αυτή την ακρίβεια για τρεις, τέσσερις μήνες και μετά θα ξαναπάμε στη θάλασσα». 
- Αντίθετη άποψη έχει η Ελένη Τσανάκα, που ο διαχειριστής της είναι ταυτόχρονα ιδιοκτήτης και συνταξιούχος. «Ανάβει το καλοριφέρ όσες ώρες θέλει χωρίς να υπολογίζει κανέναν. Επανειλημμένως του έχουμε κάνει παρατήρηση, αλλά μάταια».
Βεβαίως πάντα υπάρχουν υπόνοιες ότι ο διαχειριστής τα έχει κάνει «πλάκακια» με τους προμηθευτές πετρελαίου για να κερδίζει χρήματα ή άλλα δώρα. Aλλωστε αρκετές εταιρείες προσφέρουν ως δώρο στους διαχειριστές από ένα ξύλινο μέτρο για το πετρέλαιο, μέχρι ένα πλυντήριο πιάτων για τη... σύζυγο, εάν φυσικά τους προτιμήσει. 
- «Υπάρχει έλεγχος στην πολυκατοικία και δεν μπορείς να κάνεις ό,τι θέλεις», μας απάντησε ο Γιώργος Παρθένιος διαχειριστής πολυκατοικίας στα Βριλήσσια. Ευτυχώς για τον ίδιο τα διαμερίσματα της πολυκατοικίας του έχουν αυτόνομη θέρμανση και δεν «εισπράττει» γκρίνια και καβγάδες για τα καλοριφέρ. 
«Πέρυσι είχα καβγά, διότι δεν είχα πάρει από τον πρατηριούχο διάτρητη απόδειξη παροχής υπηρεσιών για το πετρέλαιο που προμηθεύτηκα. Ολοι νόμιζαν ότι είχα βάλει χρήματα στην τσέπη μου».
- Για το Βασίλη Γιαννόπουλο, αντιπρόσωπο εταιρείας πετρελαίου, «υπάρχει ένας ακήρυχτος πόλεμος για το πετρέλαιο, αλλά σε καμία περίπτωση δεν φταίει ο διαχειριστής ή οι ένοικοι. Υπάρχουν πάντα υπόνοιες για τη διαχείριση των χρημάτων της προμήθειας πετρελαίου, αλλά συνήθως είναι φαντασιώσεις». Τις περισσότερες φορές οι διαχειριστές, όπως υποστηρίζει, δέχονται οικονομικές προσφορές και επιλέγουν τη χαμηλότερη τιμή πετρελαίου. Λίγοι είναι εκείνοι που αποφασίζουν την επιλογή του καλύτερου... δώρου!
- «Tο εύρος της τιμής του πετρελαίου είναι αποτέλεσμα της διαφορετικής τιμολογιακής πολιτικής των εταιρειών απέναντι στα πρατήρια» επισημαίνει ο Δημήτρης Μακρυβέλιος, πρόεδρος της Ομοσπονδίας Βενζινοπωλών Ελλάδος.
«Οπως έχει διαμορφωθεί η κατάσταση, με τα σκαμπανεβάσματα στις τιμές του πετρελαίου θέρμανσης, το καλύτερο είναι οι καταναλωτές να γεμίζουν τους λέβητες τη χρονική περίοδο που θα το χρειαστούν. Να μην ακούνε προφήτεςΣ, επειδή η κατάσταση είναι ρευστή και μπορεί σήμερα η τιμή πώλησης να είναι υψηλή, αλλά αύριο να πέσει».
- Η τιμή του πετρελαίου θέρμανσης στις διάφορες περιοχές της χώρας παρουσιάζει μικρές αλλά πάντοτε «αισθητές» αυξομειώσεις. Η ακριβότερη τιμή των 172 δραχμών ανά λίτρο συναντάται σε πρατήρια της Κέρκυρας, του Βόλου και των Ιωαννίνων.
- Οι πρατηριούχοι στις περιοχές αυτές υποστηρίζουν ότι η χονδρική τιμή του πετρελαίου θέρμανσης είναι 4 δρχ. χαμηλότερα. Μικρές αυξομειώσεις παρουσιάζει η τιμή του πετρελαίου και στην Αθήνα. 
- Eυτυχώς για πολλούς το πετρέλαιο δεν είναι το μόνο καύσιμο. Aρκετοί έχουν ή σχεδιάζουν να προμηθετούν σόμπες υγραερίου, ηλεκτρικές θερμάστρες ακόμη και κλιματιστικά.
