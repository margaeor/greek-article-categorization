«Κόμμα και κράτος Θόδωρος Τσουκάτος»! Είναι το πιο διαδεδομένο σύνθημα που κυκλοφορεί άλλοτε περιπαικτικά, άλλοτε καταγγελτικά στη Χ.Τρικούπη, στους διαδρόμους της Βουλής. Kαι ενίοτε στα γραφεία των υπόλοιπων κομμάτων της χώρας.
Αποκαλύπτει το μέγεθος της εξουσίας του «στρατηγού» και την ικανότητά του να επιλύει πάσης φύσεως προβλήματα, ελέω αρχηγού. Ενδεχομένως όμως και ερήμην του (!) αν πιστέψουμε τους εχθρούς.
Το τελευταίο διάστημα ο Θ. Τσουκάτος έχει μετατραπεί σε σάκο πυγμαχίας: Τον εγκαλούν περίπου για ό,τι κακό συμβαίνει στο κόμμα και την κυβέρνηση: Για αιμομικτικές σχέσεις με επιχειρηματίες, για πολυπραγμοσύνη περί τα κομματικά, για παρεμβάσεις σε υπουργούς, για υπονόμευση υποψηφίων στις βουλευτικές εκλογές, για πριμοδότηση δικών του ανθρώπων, για φαβοριτισμό. Κοντολογίς, οι (αρκετοί) εχθροί του τον παρουσιάζουν σαν... τον Αρη Σπηλιωτόπουλο του ΠΑΣΟΚ.
Οι πιέσεις προς τον πρωθυπουργό είναι συνεχείς: «Περιόρισε τον» είναι η μόνιμη επωδός ορισμένων συνομιλητών του Κ. Σημίτη. Αυτός όμως μέχρι τώρα αντιστέκεται...
Ο Θ. Τσουκάτος αποδείχτηκε λίαν αποδοτικός για τα σχέδια του Σημίτη, όταν η επιρροή του σημερινού πρωθυπουργού στον κομματικό μηχανισμό ήταν αμελητέα. 
Οργάνωσε το εκσυγχρονιστικό ρεύμα και το οδήγησε σε θρίαμβο στο 5ο συνέδριο, στο οποίο ο Κ. Σημίτης πήρε και την προεδρία. 
Αποδείχτηκε πολύ αποτελεσματικός και στις τελευταίες εκλογές, τόσο στην προεκλογική περίοδο όσο και τη μέρα της κάλπης όταν αγωνιζόταν μέχρι τη δύση του ήλιου, προτρέποντας δημάρχους, νομάρχες και κομματικά μέλη να τρέξουν να βρουν εξασφαλίσουν ψήφους». 
Ο Θ. Τσουκάτος όμως φάνηκε πολύ χρήσιμος στον πρωθυπουργό και για έναν άλλο λόγο. Ηταν ο άνθρωπος που έκανε τη λεγόμενη «βρόμικη δουλειά»: Αυτός πήγαινε στους επιχειρηματίες για να βρει χρήματα για τους προεκλογικούς αγώνες. Αυτός επισκεπτόταν εκδότες και διευθυντές εφημερίδων τις περιόδους που υπήρχαν πολλά ανοιχτά κοινωνικά μέτωπα, προκειμένου να δώσει το στίγμα της κυβερνητικής πολιτικής και να στήσει ένα δίχτυ επικοινωνιακής προστασίας.
Οπως λέει ο ίδιος, «έχω επισκεφθεί και έχω γευματίσει σχεδόν με όλους τους εκδότες και τους διευθυντές εφημερίδων. Εχω συναντηθεί σχεδόν με όλους τους μεγαλόσχημους της οικονομίας. Και με τον Κόκκαλη και με το Βαρδινογιάννη και με τον Κοπελούζο. Προκαλώ όμως δημοσίως οποιονδήποτε, είτε είναι υπουργός της κυβέρνησης είτε στέλεχος δημόσιου οργανισμού, να βγει και να πει αν τον έχω πάρει τηλέφωνο για να ζητήσω να εξυπηρετήσει τον τάδε ή τον δείνα επιχειρηματία». Αυτές όμως οι ομολογημένες και απΥ αυτόν σχέσεις του με οικονομικούς παράγοντες, τον έφεραν στη σημερινή πράγματι δύσκολη θέση.
Βεβαίως πριν από πολλά χρόνια, όταν ήταν μαθητής στο Λεωνίδιο - στο ίδιο θρανίο και στο δημοτικό και στο γυμνάσιο με τον Δ. Ρέππα - δεν φανταζόταν ότι κάποτε θα γινόταν το κόκκινο πανί. 
Ούτε φυσικά και αργότερα όταν ως φοιτητής της Φαρμακευτικής αγωνιζόταν από τις γραμμές του ΕΚΚΕ για την ανατροπή του καπιταλισμού. Μάλιστα το 1977 εξελέγη δημοτικός σύμβουλος στη Δάφνη με τη σημαία του ΕΚΚΕ.
Το επαναστατικό διάλειμμά του κράτησε λίγα χρόνια. Τό 1979 συνδέεται με τον Θ. Καπετανάκη, τότε μέλος της Κ.Ε. του ΠΑΣΟΚ, και μετά το στρατιωτικό του (1982) εντάσσεται στην Τοπική Οργάνωση Αγίου Ελευθερίου. 
Ανεβαίνει σιγά σιγά τα σκαλοπάτια της κομματικής ιεραρχίας, χωρίς πάντως να φτάσει πολύ ψηλά.  
Η πρώτη ουσιαστική πολιτική επαφή με τον Κ. Σημίτη γίνεται παραμονές του 3ου συνεδρίου το 1991. Είναι και οι δύο στην επιτροπή που προετοιμάζει το συνέδριο. Μέχρι το 1993 οι σχέσεις τους είναι χαλαρές. Ο Κώστας Σημίτης δεν έχει ακόμη αποφασίσει για το θέμα της διαδοχής. Ο Θ. Τσουκάτος συμμετέχει στην πρώτη φάση συγκρότησης της ομάδας των λοχαγών, η οποία μετατρέπεται σε δύναμη κρούσης για τον μετέπειτα πρωθυπουργό.
Ο Κώστας Σημίτης αρχίζει να φλερτάρει με την ιδέα της αρχηγίας μετά το 4ο συνέδριο του 1993. Ο Θ.Τσουκάτος μαζί με τους λίγους τότε οπαδούς του Σημίτη οργώνουν την Ελλάδα και συγκροτούν τους σημιτικούς πυρήνες. 
Στο 5ο συνέδριο (1996) με ένα τέχνασμά του (μαζεύει και καταθέτει 2.600 υπογραφές συνέδρων υπέρ της υποψηφιότητας Σημίτη) κάνει επίδειξη δύναμης του ρεύματος και παρά το γεγονός ότι σχεδόν όλα τα ιστορικά στελέχη του ΠΑΣΟΚ τάσσονται υπέρ της διαρχίας, ο Κώστας Σημίτης αναδεικνύεται σε πανίσχυρο μονοκράτορα.
Η συνεχής παρουσία του Θ. Τσουκάτου στο πολιτκό προσκήνιο προκαλεί εντάσεις. Αρχίζουν να γκρινιάζουν ακόμη και ορισμένοι συνεργάτες του Κ. Σημίτη. 
Η Βάσω Παπανδρέου ρίχνει τις ευθύνες στο «στρατηγό» για την όχι υψηλή θέση που παίρνει στο τελευταίο συνέδριο του ΠΑΣΟΚ (1999). 
Ο Γ. Πανταγιάς δεν εκλέγεται στην Κεντρική Επιτροπή και καταγγέλλει με δήλωσή του ότι «είναι η δεύτερη φορά που πέφτει θύμα ληστώνΣ με βάση μια συνταγή που γνωρίζει καλά κάθε καπάτσος, φαρμακοτρίφτης».
Η αιχμή για τον φαρμακοποιό Τσουκάτο είναι σαφής. Εξαιτίας αυτών των κατηγοριών ο Σημίτης δεν τον περιλαμβάνει στις προτάσεις του για το Εκτελεστικό Γραφείο. 
Μεσολαβεί ένα διάστημα «σεμνής» συμπεριφοράς και ο Τσουκάτος επαναδραστηριοποιείται παραμονές των εκλογών του 2000. 
Στο γραφείο του συνωθούνται καθημερινώς δεκάδες μέλη του κόμματος για δουλειές των οργανώσεών τους, αλλά και πολίτες για «διευκολύνσεις». Ολοι λένε ότι «ο Τσουκάτος είναι ο πραγματικός γραμματέας του ΠΑΣΟΚ». Οι σχέσεις του με τον Κ. Σκανδαλίδη είναι από τυπικές έως κακές. Φυσικό ήταν...
Μετά το τελευταίο επεισόδιο με τα κότερα, οι δύο άνδρες οδηγούνται στο σημείο της ρήξης. Την επομένη της περιβόητης συνεδρίασης του Ε.Γ. με τις καταγγελίες του Θ. Πάγκαλου, ο γραμματέας κατεβαίνει στο γραφείο του Θ. Τσουκάτου και εις επήκοον στελεχών και μελών του προσωπικού του, ζητάει σε έντονο ύφος να τα μαζέψει και να φύγει από τη Χ. Τρικούπη.
Λέγεται ότι θέμα απομάκρυνσης του Τσουκάτου έθεσε ο Κ. Σκανδαλίδης και στον πρωθυπουργό. 
«Το ΠΑΣΟΚ δεν είναι ιδιοκτησία κανενός» δηλώνει σήμερα ο πανταχόθεν βαλλόμενος βουλευτής Eπικρατείας.
Ενας άλλος φανατικός εχθρός του Τσουκάτου είναι ο Ε. Γιαννόπουλος. Τον αποκάλεσε διαπλεκόμενο και του χρεώνει την 16η θέση στο ψηφοδέλτιο του ΠΑΣΟΚ στη ΒΥ Αθήνας. Υποστηρίζει ότι έδωσε γραμμή στο μηχανισμό να μην πριμοδοτηθεί αυτός αλλά άλλοι συνυποψήφιοί του. 
Ο εγκαλούμενος το αρνείται και ζητάει από τον πρώην υπουργό να του κατονομάσει ένα στέλεχος ή ένα μέλος που πήρε εντολή απΥ αυτόν να μην ψηφίσει Γιαννόπουλο. «Υπάρχει συνωμοσία σιωπής» του αντιγυρίζει ο πρώην υπουργός.
Τελικώς τι είναι ο Θ. Τσουκάτος; Δαίμονας; Ενοχος; 
Από τους κολλητούς του μυθοποιείται: «ΣΥ αυτόν οφείλει ο Σημίτης τα πάντα». Από τους αντιπάλους του δαιμονοποιείται: «Αυτός κρύβεται πίσω από κάθε ύποπτη συναλλαγή». Σήμερα είναι ο εύκολος στόχος. Ο υποψήφιος ένοχος.
Αν το θέμα της απομάκρυνσής του δεν ετίθετο εκβιαστικά, ενδεχομένως ο Θ. Τσουκάτος να έκανε το χατίρι των επικριτών του και να αποχωρούσε εθελουσίως από το πόστο του. Ισως για να αποδείξει ότι η αναπλήρωσή του δεν είναι εύκολη υπόθεση. 
Τώρα όμως θα φανεί ως το εξιλαστήριο θύμα. Τι θα κάνει; «Ο,τι μου πει ο πρόεδρος» δηλώνει ο άνθρωπος που θα εγκαταλείψει το σκάφος του «σημιτισμού» τελευταίος. Yστερα και από τον καπετάνιο του!
