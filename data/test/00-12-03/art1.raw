και με πνευστά, και χορωδία, και ζωγραφιές, και νεότερους τραγουδιστές
Βλέπω καλά; Στο αναλόγιο του τουμπίστα που παίζει εμπρός μου, ανάμεσα σε άλλους μουσικούς, προσηλωμένους στο Διονύση Σαββόπουλο που διευθύνει, σ' ένα στούντιο στην Αγία Παρασκευή, φιγουράρει η παρτιτούρα του «Λαϊκού τραγουδιστή» από το «Χάπι Ντέι» του Παντελή Βούλγαρη. Μα επιτρέπεται να μολύνουν το Μέγαρο, αυτό το ναό της μουσικής, μ' ένα τραγούδι που έχει πρωτοπεί ο Μιχάλης Μενιδιάτης; Φαίνεται πως επιτρέπεται.
Δεν θα 'ναι, άλλωστε, το μόνο: πολλά από τα κατατεθέντα σήματα της μουσικής μας αμφισβήτησης, ήδη από το «Μπάλο» και «Το περιβόλι του τρελού», θ' ακουστούν εκεί στις 11, 12 και 13 του μηνός. Αλλά, κακά τα ψέματα: δεν πρόκειται για εκπόρθηση του Μεγάρου από τον τροβαδούρο. Μάλλον το Μέγαρο τον εκπόρθησε, αφού τον πολιορκούσε από χρόνια: 
«Μισοαστεία- μισοσοβαρά, τους έλεγα όταν φτάσετε να έχετε 50% ελληνικό ρεπερτόριο, από Σκαλκώτα μέχρι βυζαντινή υμνογραφία και νεότερο τραγούδι, τότε θα 'ρθω», λέει ο Σαββόπουλος σ' ένα διάλειμμα της πρόβας, ανάμεσα σε χρυσά πνευστά, ασημένια κράνη μοτοσικλετιστών, γεμάτα τασάκια και μπερδεμένα καλώδια. «Μπορεί το 50% να μην το έφτασαν, έφτασαν όμως το 35%. Εχω παρακολουθήσει υψηλής ποιότητας συναυλίες στο χώρο αυτό. Εξάλλου, τώρα που πήγε και η κουτσή Μαρία, μπορώ νομίζω να παίξω κι εγώ».
EP.: Πώς θα 'ναι λέτε η ατμόσφαιρα σε αίθουσα δίχως τραπεζάκια, δίχως τσιγάρο και ποτό; ρωτώ στο διάλειμμα της πρόβας.
AΠ.: Δεν πρόλαβα να το σκεφτώ. Μετά θα ξέρω.
EP.: Δεν μπορεί να μη σας έχει απασχολήσει ούτε ποιοι θα 'ρθουν; 
AΠ.: Πάντα με απασχολεί- όταν αλλάζω χώρο, δεν ξέρω ποιο ακριβώς θα είναι το κοινό. Ελπίζεις ότι θ' αρέσεις, και ελπίζεις βαθύτερα ότι θα το διαμορφώσεις. Ελπίζεις ότι θα κερδηθεί η σχέση.
EP.: Προτιμάτε να 'ναι καινούριος κόσμος ή ο ίδιος;
AΠ.: Καινούριος. Γιατί, αν είναι ο ίδιος, σημαίνει όχι μόνο ότι πάγωσε ο χώρος, αλλά ότι πάγωσε κι ο χρόνος. Χρειάζεσαι, βέβαια, τουλάχιστον τον πυρήνα των δικών σου. 
EP.: Θα 'ρθει, άραγε, και «η φιλόλογος ψωνάρα του Μεγάρου Μουσικής», που τραγουδούσατε στον «Μικρό μονομάχο»; 
Αυτή, λοιπόν, η κυρία, θ' ακούσει το έργο του τροβαδούρου χωρισμένο σε πέντε ενότητες: από «τα χρόνια της αθωότητας»- των μπουάτ δηλαδή- ώς την «εποχή της αισιοδοξίας, αλλά και της σύγχυσης και της αμηχανίας».
Μαζί του, τους «Αχαρνής» θα τραγουδήσουν ο Νίκος Παπάζογλου, ο Σάκης Μπουλάς και η Μελίνα Τανάγρη, που συμμετείχαν και στην πρώτη παρουσίαση, καθώς κι «ένας νεότερος νέος», ο Αλκίνοος Ιωαννίδης. 
Θα χορέψουν τούτη τη φορά και 12 μέλη των «Ροών» σε χορογραφία της Σοφίας Σπυράτου. Το πρόγραμμα θα περιλάβει και χορωδία, τη «Φονς Μουζικάλις», μέλη της μπάντας του Δήμου Αθηναίων, αλλά και την Καμεράτα.
EP.: Μα, καλά, εσείς δεν χαμογελούσατε με την ανάγκη μερικών ομότεχνών σας να καταξιωθούν δυτικοπρεπώς;
AΠ.: Τα χάλκινα και τα πνευστά είναι στοιχείο της μουσικής μου. Τα βιολιά είναι το καινούριο. Αλλά γιατί όχι; Κάθε φορά που παίζω ανανεώνω τις ενορχηστρώσεις. Κι όταν ακούς ένα κουρδισμένο σύνολο εγχόρδων, αισθάνεσαι ένα ρίγος. Αυτό δεν σημαίνει ότι κάνουμε συμφωνικό άκουσμα. Παίζω με το γκρουπ μου και χρησιμοποιώ και την ορχήστρα του καταστήματος. 
EP.: Θα κάνατε στο χώρο αυτό μια παρλάτα για τα διαπλεκόμενα;
AΠ.: Τώρα, αν σας απαντήσω στου κρεμασμένου το σπίτι δεν μιλάνε για σκοινί, δημοσιογραφικώς θα ενθουσιαστείτε. Θα το γράφουν και οι άλλοι. Αλλά είναι αστεία η συζήτηση για τα διαπλεκόμενα. Στην Αμερική πανηγυρίζουν οι υποψήφιοι και ανακοινώνουν ποιοι τους τα δίνουν και πόσα. Κι από κάτω ζητοκραυγάζουν. Αυτό δεν εμπόδισε την Αμερική να γίνει πρώτη δύναμη. Δεν την εμπόδισε να παράγει έργο. Σε μας, χρόνια τώρα, τα κόμματα μόλις παίρναν την εξουσία, διαχειριζόταν το κράτος κι έτσι βολεύονταν οι κυβερνώντες. Τώρα πια, είναι πάρα πολύ δύσκολο. Φταίει η Ευρώπη. Πώς θα βολευτεί λοιπόν ο πολιτικός που έφτασε εκεί ψηλά; Τον πλησιάζει ο γαλαντόμος και του ζητά απλώς το ενδιαφέρον του. Δεν μου αρέσει καθόλου. Αλλά δεν είναι αυτό το κατ' εξοχήν μας πρόβλημα. Δεν φταίει ούτε το σκοινί, ούτε ο κρεμασμένος. Φταίει που ενθουσιαζόμαστε κατά καιρούς με το θέαμα αυτής της εκτέλεσης και με το κους- κους πέριξ. Φταίνε δεκαετίες γκρίνιας, νεφελώδους προοδευτισμού, εθνικοφροσύνης και λαϊκισμού και προπαντός δεκεαετίες πτωχότατου έργου. Ποιος δεν ζήτησε κάποτε ρουσφέτι; Λοιπόν: τι άλλο έχουμε αφήσει;
Η τελευταία κουβέντα δεν ήταν για μένα: άλλος ξαναπιάνει την τούμπα, άλλος την ηλεκτρική κιθάρα, και η ξανθούλα από την Πολωνία, που σπούδασε σε Μιλάνο και Παρίσι, αλλά κατέληξε εδώ, γιατί παντρεύτηκε δικό μας, πλησιάζει ξανά το φλάουτο στα χείλη της. «Το ρεφρέν 21 θα το παίξουμε δύο φορές. Για να το ευχαριστηθούμε», αναγγέλλει ο Σαββόπουλος στους μουσικούς. Και, λίγο μετά, σε άλλο τραγούδι: «μην το πειράξουμε αυτό - χάνεται η αφέλεια: ας το παίξουμε σαν το Δεν περνάς κυρά-ΜαρίαΣ». Ετσι. Λαμπρώς!
Το ένα σκέλος του «Θεάτρου τραγουδιών με ζωγραφιές του Αλέξη Κυριτσόπουλου», το βασικό, μοιάζει να χτίζεται μπροστά μας. Το δεύτερο, το οπτικό, σχηματίζεται πρώτα σ' ένα σπίτι στα Εξάρχεια, πάνω στο σχεδιαστήριο του ζωγράφου που συνεργάζεται με το Σαββόπουλο από τον πρώτο δίσκο του: 
«Θα 'χουμε σκηνικά, μα και κινούμενες εικόνες, σα φιγουρίτσες του Καραγκιόζη, που θα φεύγουνε και θα 'ρχονται- πρέπει να 'ναι κάτι σαν αστραπή: αν μείνει, θα καεί η ζελατίνα», εξηγεί ο Κυριτσόπουλος, που έκανε και κοστούμια για τους χορευτές.
Ενα είναι το πρόβλημα: «Το Μέγαρο δεν έχει κουίντες. Η Λίλη Πεζανού, που έχει τη σκηνογραφική ευθύνη, έχει σπάσει το κεφάλι της μ' αυτό».
Πώς θα τα καταφέρει; Σε λίγες μέρες θα δούμε...
