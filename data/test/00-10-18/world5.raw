 Αντιμέτωπος με το πρώτο «όχι» του Μαυροβουνίου τέθηκε χθες ο πρόεδρος της Γιουγκοσλαβίας Βόισλαβ Κοστούνιτσα, ωστόσο ο Μαυροβούνιος ομόλογός του δέχτηκε να συνεχιστούν οι συνομιλίες, παρά την άρνησή του να συμμετάσχει στην ομοσπονδιακή κυβέρνηση.
 Ο Κοστούνιτσα επισκέφθηκε την Ποντγκόριτσα με βασικό αίτημα τη συμμετοχή του Μαυροβουνίου στην υπό σχηματισμό ομοσπονδιακή κυβέρνηση. Ο Μίλο Τζουγκάνοβιτς αρνήθηκε να συμμετάσχει και δήλωσε ότι πρέπει να καθοριστούν πρώτα οι σχέσεις των δύο Δημοκρατιών που αποτελούν τη Γιουγκοσλαβία (Σερβία, Μαυροβούνιο) και μετά να συμμετάσχουν εκπρόσωποι της χώρας του στους ομοσπονδιακούς θεσμούς. Αυτό σημαίνει ότι θα πρέπει να γίνουν πρώτα οι σερβικές εκλογές, να σχηματιστεί κυβέρνηση στη Σερβία και μετά να αρχίσουν οι διαπραγματεύσεις για τις σχέσεις με το Μαυροβούνιο. Ο Τζουγκάνοβιτς έχει εξοργιστεί με την πρόθεση του Κοστούνιτσα να διορίσει ομοσπονδιακό πρωθυπουργό από το αντίπαλό του, στο Μαυροβούνιο, κόμμα, το οποίο πρόσκειται στον ανατραπέντα πρόεδρο της Γιουγκοσλαβίας Σλόμπονταν Μιλόσεβιτς. 
 Το σύνταγμα προβλέπει ότι ο ομοσπονδιακός πρωθυπουργός διορίζεται από το Μαυροβούνιο αν ο πρόεδρος είναι από τη Σερβία. Το κόμμα του Τζουγκάνοβιτς δεν συμμετείχε στις πρόσφατες εκλογές, στις οποίες την πλειοψηφία πήρε το αντίπαλό του Σοσιαλιστικό Λαϊκό Κόμμα. Πάντως, ο Τζουγκάνοβιτς δεν απέκλεισε τη συνέχιση του διαλόγου. Σε ανακοίνωσή του μετά τη συνάντηση ανέφερε ότι «πρέπει να συνεχιστεί ο διάλογος» με τον «πρόεδρο» Κοστούνιτσα για τις σχέσεις Σερβίας-Μαυροβουνίου. Ουσιαστικά αναγνωρίζει έτσι τον Κοστούνιτσα ως πρόεδρο της Σερβίας και όχι της Γιουγκοσλαβίας. 
 Η συνάντηση ουσιαστικά αποτέλεσε πλήγμα στην προσπάθεια του Κοστούνιτσα να αποκαταστήσει τη Γιουγκοσλαβία, αλλά ο νέος πρόεδρος δεν φάνηκε να πτοείται από την περιπλοκή της κατάστασης. Είπε ότι το γεγονός πως επισκέφθηκε το Μαυροβούνιο και είχε συζητήσεις «για τις σχέσεις των δύο χωρών», οι οποίες μάλιστα είπε (συνομιλίες) θα συνεχιστούν, είναι «ενθαρρυντικό».
 Η Γερμανία επανήλθε χθες στα περιουσιακά στοιχεία του Μιλόσεβιτς, επιμένοντας ότι ο ανατραπείς πρόεδρος έχει λογαριασμούς σε πολλές χώρες, μεταξύ των οποίων στην Ελλάδα και στην Κύπρο, σύμφωνα με δήλωση ανωνύμου αξιωματούχου της καγκελαρίας. Η εφημερίδα «Μπιλντ» έκανε λόγο για ένα «φάκελο Μιλόσεβιτς» που είχε στην κατοχή της. Οι εφημερίδες «Σιντόιτσε Τσάιτουνγκ» και «Μπερλίνερ Τσάιτουνγκ» καθώς και το Γερμανικό Πρακτορείο Ειδήσεων επικαλούνται σχετική «έκθεση» της Ομοσπονδιακής Υπηρεσίας Πληροφοριών που τέθηκε «υπ' όψιν» της καγκελαρίας. Στα δημοσιευθέντα αποσπάσματα γίνεται λόγος για «ξέπλυμα χρημάτων», από λαθρεμπόριο ναρκωτικών, τσιγάρων και όπλων, καθώς και για συναλλαγματικές «κομπίνες», ενώ στις χώρες που υποτίθεται ότι βρίσκονται οι σχετικοί «μαύροι» λογαριασμοί περιλαμβάνονται η Ελβετία, η Νοτιοαφρικανική Ενωση, η Ελλάδα και η Κύπρος, ο Λίβανος, η Ρωσία και η Κίνα.
 Χθες, απομακρύνθηκε από την ηγεσία της Τράπεζας Βελιγραδίου η πρόεδρος Μπόρκα Βούτσιτς, στενή συνεργάτις του Μιλόσεβιτς. Ο αρχηγός των ενόπλων δυνάμεων, στρατηγός Νεμπόιζα Πάβκοβιτς δήλωσε χθες ότι δεν αμφισβητείται η εκλογή του Κοστούνιτσα, αλλά οι αλλαγές στην ηγεσία του στρατού πρέπει να γίνουν με βάση τους υφιστάμενους κανόνες και όχι τα πιστεύω των στρατηγών.
