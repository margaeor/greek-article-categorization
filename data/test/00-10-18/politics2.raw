Την παρέμβαση της Δικαιοσύνης προκάλεσε η καταγγελία του βουλευτή της Νέας Δημοκρατίας, Παν. Καμμένου, ότι έχει στην κατοχή του στοιχεία που αποδεικνύουν χρηματισμό ανωτέρων, νυν και πρώην, στελεχών του ΟΤΕ από τον επιχειρηματία Σωκράτη Κόκκαλη.
 Μάλιστα, ο κ. Καμμένος στις καταγγελίες του, που έγιναν σε δύο τηλεοπτικά κανάλια, μίλησε συγκεκριμένα για το σημερινό διευθύνοντα σύμβουλο του Οργανισμού, Ν. Μανασή, καθώς και για τον αποθανόντα πρώην γενικό διευθυντή του ΟΤΕ, Θ. Τόμπρα.
 Σε υποστήριξη δε των ισχυρισμών του, εκτός από τα στοιχεία που ισχυρίστηκε ότι έχει περί διαπλοκής, αναφέρθηκε και σε λογαριασμό του κ. Μανασή σε γερμανική τράπεζα, στον οποίο φέρεται να έχει κατατεθεί μεγάλο χρηματικό ποσό στο όνομά του από τροφοδότη λογαριασμό του Σωκράτη Κόκκαλη.
 Αμεση απάντηση έλαβε ο Π. Καμμένος από το διευθύνοντα σύμβουλο του ΟΤΕ, Ν. Μανασή, ο οποίος του ζήτησε να καταθέσει στη Δικαιοσύνη οποιοδήποτε στοιχείο έχει μέσα σε χρονικό διάστημα δέκα ημερών, διαφορετικά θα προσφύγει ο ίδιος στα δικαστήρια καταθέτοντας μήνυση για συκοφαντική δυσφήμιση. Αξιοσημείωτο είναι πάντως ότι κατά τη διάρκεια της τηλεοπτικής εκπομπής του Μέγκα «Διαξιφισμοί», όπου αναπτύχθηκαν οι καταγγελίες Καμμένου, η προσκεκλημένη βουλευτής του ΚΚΕ, Λιάνα Κανέλλη, η οποία φέρεται να γνώριζε επίσης την ύπαρξη του συγκεκριμένου λογαριασμού, είπε ότι αυτός δεν είναι στο όνομα «Μανασής», αλλά «Μάνεσσης» (διευκρινίζοντας ότι γράφεται με δύο σίγμα).
 Ετσι ή αλλιώς, οι καταγγελίες Καμμένου -πολλές από τις οποίες είχε επαναλάβει και στο παρελθόν- τόσο για το πρόσωπο του σημερινού διευθύνοντα συμβούλου του ΟΤΕ όσο και για άλλα -τα οποία δεν κατονόμασε- θα γίνουν αντικείμενο εισαγγελικής έρευνας, αφού χθες ο προϊστάμενος της Εισαγγελίας Πρωτοδικών Αθήνας, Ιωάν. Σακελλάκος, παρήγγειλε τη διενέργεια προκαταρκτικής εξέτασης.
 Στο πλαίσιο της έρευνας, την οποία θα διενεργήσει ο εισαγγελέας Πρωτοδικών, Δημ. Παπαγγελόπουλος, θα κληθεί ο κ. Καμμένος να καταθέσει τα στοιχεία που υποστηρίζει ότι διαθέτει, τόσο για το πρόσωπο του κ. Μανασή όσο και για άλλες «παραμέτρους» της διαπλοκής, οι οποίες, όπως καταγγέλλει, δεν διαλευκάνθηκαν ποτέ μολονότι έφτασαν στη Δικαιοσύνη.
 Γι' αυτό το λόγο άλλωστε στην παραγγελία για προκαταρκτική εξέταση υπάρχει σαφής εντολή να ζητηθεί από το βουλευτή της Νέας Δημοκρατίας να καταθέσει -εάν διαθέτει- τυχόν νεότερα στοιχεία για υποθέσεις που ενδεχόμενα απασχόλησαν στο παρελθόν τη Δικαιοσύνη και έκλεισαν χωρίς καν να παραπεμφθούν σε ακροατήριο (π.χ. υπόθεση ψηφιακών).
