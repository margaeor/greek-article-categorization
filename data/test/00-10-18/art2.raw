Του ΓΙΩΡΓΟΥ ΚΑΡΟΥΖΑΚΗ H Κούβα εκτός από ιδέα είναι και χώρα. Για αρκετούς Eυρωπαίους οι Κουβανοί είναι - μόνο - ένας εξωτικός λαός, που αγαπά με πάθος τη μουσική και χορεύει στους δρόμους. Είναι τουλάχιστον συγκινητικό, που μια νέα Ελληνίδα σκηνοθέτρια η Εύη Καραμπάτσου, παραμέρισε την τουριστική εικόνα της Κούβας για να δημιουργήσει μία από τις ωραιότερες μικρού μήκους (23 λεπτά) ταινίες, των τελευταίων χρόνων. Το φιλμ, που διατηρεί το χρώμα και την αδρότητα της κουβανικής πραγματικότητας, διαδραματίζεται στην Αβάνα, με βασικό πρόσωπο την εξαιρετική ηθοποιό, Ερμίνια Σάντσεζ. «Η κυρία των σκύλων» βραβεύτηκε με το ειδικό βραβείο Σκηνοθετικής Παρουσίας στο πρόσφατο Φεστιβάλ της Δράμας. Η γριούλα της ταινίας, απομονωμένη στο χρόνο και σχεδόν ρακένδυτη, ζει μόνη σ'ένα τεράστιο σπίτι. Ενας ταξιτζής πιέζει ένα φίλο του, που αντιμετωπίζει οικονομικά προβλήματα, να την κλέψει. Ο κλεφτράκος που έχει κρατήσει στο μυαλό του την εικόνα της γριάς από τα παιδικά του χρόνια, δεν θα καταφέρει τελικά να το κάνει. «Ο κλεφτράκος, εκπροσωπεί μια άλλη πλευρά της Κούβας· τους ανθρώπους που διατηρούν κάποιες ηθικές αξίες που η σκληρή πραγματικότητα υποδαυλίζει. Αν θέλετε δεν είναι μια ηθική αξία που τον αποτρέπει, αλλά η μνήμη που γίνεται αξία στο τέλος» προσθέτει η σκηνοθέτρια. Η Εύη Καραμπάτσου, ένα κορίτσι με ψυχική δύναμη και ταλέντο, κάνει σινεμά, ερήμην πολλών εγχώριων άλλοθι. Εχει γυρίσει άλλη μία μικρού μήκους ταινία με τίτλο: «Ακόμα; », ταξίδεψε στην Αφρική γυρίζοντας πέντε ντοκιμαντέρ για τη Ρουάντα, ενώ έχει βραβευτεί από το Φεστιβάλ Θεσσαλονίκης με το B' Βραβείο γυναικείου ρόλου για την ερμηνεία της στην ταινία του Γιώργου Καρυπίδη, «Οι Μαγεμένοι». Πήγε στην Κούβα εντελώς ξένη κι έφερε στην Ελλάδα, μέσα σε μια ολιγόλεπτη ταινία, την ομορφιά ενός κόσμου δίνοντας την αίσθηση, με διακριτικό τρόπο, ότι η γριούλα είναι όλη η Κούβα. - Γιατί οι Ευρωπαίοι σκηνοθέτες κάνουν ταινίες εκεί;  «Δεν ξέρω τι κέντρισε τον Βέντερς, μπορεί να ήταν κάτι απόλυτα φολκλορικό. Εμείς οι Ευρωπαίοι βλέπουμε την Κούβα σαν έναν τεχνητό Παράδεισο που πουλάει. Εναν Κουβανό σκηνοθέτη πιθανόν να τον ενδιέφερε να κάνει ένα φιλμ με στοιχεία της πολύ απλής και βιωμένης πραγματικότητας της χώρας του». Ενας Παράδεισος - Εσείς πώς αντιμετωπίσατε το φολκλόρ;  «Στη διάρκεια τριών χρόνων έμεινα εκεί ενάμιση χρόνο συνολικά. Στην αρχή με είχε απορροφήσει η πόλη, η αρχιτεκτονική, ο τρόπος που συμπεριφέρονταν οι άνθρωποι στο δρόμο, η αλεγκρία των Κουβανών, η ζεστασιά τους. Ζώντας όμως σε καθημερινή βάση με μια οικογένεια Κουβανών, αγάπησα πραγματικά τη χώρα και η φολκλόρ της εικόνα έπαψε να με ενδιαφέρει. Είναι άδικο να υφίσταται η Κούβα στη γεωγραφία των επιθυμιών μας μόνο σαν ένας Παράδεισος που ακόμα υπάρχει. Οι Ευρωπαίοι τον επινοήσαμε, γιατί ίσως έχουμε ανάγκη έναν Κάστρο που πρεσβεύει ακόμα ιδέες που είχαν αρκετοί από μας. Είναι μια χώρα που, όπως κάθε χώρα στον κόσμο, αντιμετωπίζει πολύ συγκεκριμένα προβλήματα και έχει δικαίωμα στη λύπη και στη χαρά. Για τους Ευρωπαίους οι Κουβανοί σαν να μην έχουν δικαίωμα στη λύπη». - Πώς είδατε την πολιτική της κατάσταση;  «Δεν είμαι κουβανολόγος και δεν ξέρω εάν δικαιούμαι από το χρόνο που έμεινα εκεί, να έχω μια άποψη τόσο σοβαρή. Με την πτώση του ανατολικού μπλοκ, η Κούβα υπέστη ένα καίριο πλήγμα στην οικονομία της. Η περίοδος '91 με '93 ήταν μια πολύ δύσκολη οικονομική περίοδος που οι ντόπιοι αποκαλούν especial. Από τότε πιστεύω ότι η χώρα άρχισε να ανακάμπτει εξάγοντας την εικόνα που ξέρουμε και τις αρετές του φυσικού της παράδεισου. Ηταν μάλλον μια επιλογή του καθεστώτος για ν' αντεπεξέλθει στις δυσκολίες που έφερε η πτώση του ανατολικού μπλοκ. Τώρα, για τη μετά Κάστρο εποχή, επιφυλάσσομαι γιατί δεν γνωρίζω όλα τα στοιχεία. Νιώθω όμως ότι οι Κουβανοί είναι αθώοι, ένας λαός παιδικός, ως προς αυτό που τους περιμένει, όπως ήταν και οι Ρώσοι απροετοίμαστοι ηθικά, ψυχολογικά και πολιτισμικά απέναντι σ' αυτό που τους περίμενε. Δεν ξέρω κατά πόσο είναι προετοιμασμένοι για τη χειρότερη εκδοχή στην πορεία της ιστορίας τους». - Πείτε μου ένα χαρακτηριστικό αυτής της αθωότητας. «Εχουν μια πιο ελεύθερη σχέση με το χρόνο. Εμείς σαν να έχουμε πετάξει μια άγκυρα στο αύριο, και κάτω από τη σκιά του σχοινιού αυτής της άγκυρας, ζούμε το σήμερα με ό,τι άγχος, προσμονή, ελπίδα σου δημιουργεί αυτή η αγκίστρωση στην αυριανή ημέρα και εποχή. Στους Κουβανούς η άγκυρα βρίσκεται στο σήμερα και το αύριο είναι κάτι πολύ μακρινό, όπως το άπειρο». Χωρίς εμπόδια - Ηταν εύκολο να κάνετε μια ταινία χωρίς περιορισμούς στην Κούβα;  «Υπάρχει το Κέντρο Κινηματογράφου, που λειτουργεί σαν ομπρέλα, σε ό,τι αφορά την κινηματογραφική παραγωγή, από την ενοικίαση κάμερας, μέχρι την παροχή αδειών για την κινηματογράφηση σε συγκεκριμένα σημεία. Hμουν υποχρεωμένη να δίνω το σενάριο της ταινίας κάθε φορά που ζητούσα κάτι για να δουν αν είναι σύμφωνοι και αν προσβάλλω με οποιοδήποτε τρόπο τη χώρα. Στην ταινία μου υπάρχει, βέβαια, η παρουσίαση της δύσκολης διαβίωσης που μπορεί να ωθήσει κάποιον στο να κλέψει, ένα στοιχείο αρνητικό γι' αυτούς, το οποίο και συζητήσαμε αρκετά. Διαβάζοντας το σενάριο, κατάλαβαν ότι η πρόθεσή μου δεν ήταν να προσβάλω κανέναν. Δεν ξέρω αν μου επέτρεπαν να κάνω την ταινία πριν από χρόνια. Τώρα έγινε». - Μπορείτε να χαρακτηρίσετε το είδος του σινεμά που σας ενδιαφέρει;  «Υπάρχει το σινεμά που η κάμερα λειτουργεί σαν μέσο κι εκείνο που η κάμερα λειτουργεί σαν παλμογράφος, σαν αυτί που αφουγκράζεται σαν ένα στηθοσκόπιο. Αυτή είναι η δική μου πρόθεση όταν κάνω ταινίες. Δεν ξέρω αν το πετυχαίνω. Σκέφτομαι για παράδειγμα τον Κιαροστάμι και την ταινία του Πού είναι το σπίτι του φίλου μουΣ με θέμα ένα παιδάκι που θέλει να αφήσει ένα τετράδιο στο σπίτι του φίλου του. Η κάμερα δεν υφίσταται, είναι σαν να έχει ενσωματωθεί στο σώμα του μικρού αγοριού, που παίζει. Μυρίζεις τη γη σ' αυτό το φιλμ». - Η ταινία σου ήταν από τις λίγες που πήραν την «ελληνικότητα» στο πρόσφατο Φεστιβάλ της Δράμας. Είναι τουλάχιστον ειρωνικό να ζητείται πιστοποιητικό ελληνικότητας, σε μια χώρα που αδιαφορεί πρώτα απ' όλα για την κινηματογραφική εκπαίδευση... «Είναι οπισθοδρομικό και αντιφατικό να συζητάμε το θέμα της ελληνικότητας, σε μια χώρα επίσης που δεν είναι αυτάρκης οικονομικά- κινηματογραφικά, ενώ ο στόχος της Ευρωπαϊκής Ενωσης είναι η δυνατότητα συμπαραγωγής. Αυτή η λογική, δεν απέχει πολύ από την άποψη που έχουν εκφράσει αρκετοί στο θέμα των ταυτοτήτων: «Πας μη ορθόδοξος, βάρβαρος».
