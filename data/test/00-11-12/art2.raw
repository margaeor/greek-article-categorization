Διάλεξαν και οι δυo για καθρέφτη ­δικό τους και δικό μας­ τους ξένους. Αυτούς που απειλούν τους «ελληναράδες» ματώνοντας την αυταρέσκεια ενός λαού που ήθελε τον εαυτό του ανεκτικό. 
Κι όμως, κανένας από τους δυο τους δεν επιθυμεί η ταινία του να θεωρηθεί «πολιτική». Και οι δυο επιμένουν ότι δεν ξεκίνησαν με πρόθεση καταγγελίας. 
Ισως γι' αυτό, τελικά, να έκαναν καλό σινεμά και να κέρδισαν μια θέση στο Διεθνές Διαγωνιστικό Τμήμα του 41ου Φεστιβάλ Θεσσαλονίκης, όπου, ως γνωστόν, βασιλεύει ο κέρβερος Μισέλ Δημόπουλος. 
- Ο Σταύρος Ιωάννου, πριν γυρίσει τους «Κλειστούς δρόμους» (προβάλλεται απόψε στο «Ολύμπιον»), ήταν ένας γνωστός και έμπειρος ντοκιμαντερίστας. Σαν ντοκιμαντέρ, άλλωστε, ξεκίνησε και τούτη η ταινία. 
Από τις εικόνες που αντίκριζε περνώντας όπως όλοι οι Αθηναίοι από την πλατεία Κουμουνδούρου, όπου η επικράτεια των κούρδων προσφύγων. Στην αρχή με την κάμερα στο χέρι εισήλθε δειλά-δειλά στην πλατεία. Προείχε το γκρέμισμα της δικαιολογημένης καχυποψίας τους. 
Και ύστερα ήρθε το αναπόφευκτο σενάριο, όχι, όμως, για ένα ακόμα ντοκιμαντέρ, αλλά για μια ταινία με υπόθεση.
Δυο αδέλφια, ο Αγιάτ και ο Αχμέτ, Κούρδοι από το Ιράκ, ψάχνουν ο ένας τον άλλο. Γύρω τους οι άλλοι Κούρδοι, νέα παιδιά 18 ώς 22 χρόνων, ζουν την καθημερινότητά τους, που δεν έχει το επαναστατικό χρώμα και τις σηκωμένες γροθιές, που έχουμε μάθει να της προσδίδουμε αλλά και να προσδοκάμε από αυτήν. Ο Αγιάτ, ο Αχμέτ και οι άλλοι ζουν τη σκληρή ζωή του πρόσφυγα στην Ελλάδα και ονειρεύονται μια άλλη, καλύτερη. Αλλού, έξω από την Ελλάδα. Ο κόσμος τους είναι κλειστός.
«Δεν με ενδιέφερε να επαναλάβω γνωστούς αφορισμούς, να κάνω μια αριστερήΣ ταινία, να δείξω την ηρωική πλευρά των Κούρδων», εξηγεί ο Σταύρος Ιωάννου. «Η αλήθεια βρίσκεται αλλού, είναι αθέατη για τα μέσα ενημέρωσης, είναι μη εμπορεύσιμη και χαμηλόφωνη». Γι' αυτό και η ταινία του γυρίστηκε με χίλιες δυσκολίες και χωρίς κανέναν χρηματοδότη ­τι τρύπες να πρωτομπαλώσουν τα 5 εκατομμυριάκια του ΕΚΚ; 
Δέκα νεαροί Κούρδοι δάνεισαν στον σκηνοθέτη τα πρόσωπα, τη γλώσσα και την αλήθεια τους. Μόνο ένας από αυτούς, ο Φαλάχ Χασάν, βρίσκεται ακόμα στην Ελλάδα και ο Σταύρος Ιωάννου τον ψάχνει με αγωνία. Αν τελικά τον βρει, θα είναι ο μόνος από τους «ηθοποιούς» των «Κλειστών δρόμων» που θα δει την ταινία και θα ανεβεί στο φεστιβάλ να πάρει το χειροκρότημα που δικαιούται. 
- Ο Γιώργος Ζαφείρης, πάλι, θα έχει δίπλα του την Πέμπτη, που θα προβληθεί η «Εφήμερη πόλη» του, έναν τουλάχιστον ξένο ηθοποιό, τον Αλβανό Μουζαφέρ Ζίφλα, τον πρωταγωνιστή και της βραβευμένης μικρού μήκους ταινίας του, «Ισμαήλ». 
Οι ξένοι στην «Εφήμερη πόλη» είναι πολλοί. Αλβανοί, Κούρδοι, Ιρακινοί και άλλοι, κάτοικοι ενός έρημου ελληνικού χωριού, που έχει μετατραπεί σε κέντρο διερχομένων κάπου στην ενδοχώρα ενός ελληνικού νησιού. Λειτουργούν, όμως, μάλλον συμπληρωματικά ως προς τον κεντρικό ήρωα της ταινίας, έναν Ελληνα (Γιώργος Διαλεγμένος), που έχει ξεκινήσει ένα ταξίδι αναζήτησης του χαμένου προσώπου της μητέρας του. Τα πρόσωπα των ξένων ταξιδευτών, τα βλέμματά τους, τα παραμύθια τους, οι οικογένειές τους προσφέρουν στον έλληνα ταξιδευτή την παραμυθία της ταύτισης, της αναγνώρισης, της συγγένειας. 
Οπως λέει και ο καλός σκηνοθέτης, «ο ήρωάς μου αναζητά τα ακίνητα σημεία του κόσμου, τα χρειαζόμαστε για να συνεχίζουμε. Τα βρίσκει. Είναι το παραμύθι, ένα σταροχώραφο, τα πρόσωπα των ξένων και μιας γυναίκας. Η γυναίκα αυτή (Μαρία Σκουλά), που την συναντά στη διάρκεια του εσωτερικού του ταξιδιού, σε αντίθεση με τους άλλους ντόπιους, δεν φοβάται και δεν εχθρεύεται τους ξένους».
Υπάρχει μια σκηνή στην «Εφήμερη πόλη» του Γιώργου Ζαφείρη, που περικλείει από μόνη της όλο το νόημα της ταινίας. Ο Γιώργος Διαλεγμένος και ο Μουζαφέρ Ζίφλα βρίσκονται σε μια βάρκα. Η βάρκα περιστρέφεται, η κάμερα ακίνητη, πότε ο ένας πότε ο άλλος άνδρας μπαίνουν στο πλάνο, τα δυο πρόσωπα γίνονται ένα, ο ένας «ξένος» ταυτίζεται με τον άλλο. «Εδώ μένεις;», ρωτά ο Αλβανός. «Εδώ κανείς δεν μένει», απαντά ο Ελληνας. «Εμείς μένουμε». 
Δεν φοβήθηκε, άραγε, ο Γιώργος Ζαφείρης ότι το έρημο από Ελληνες και παραδομένο σε ξένους τοπίο της ταινίας του, μπορεί να χρησιμοποιηθεί ως επιχείρημα εκείνων που τρέμουν μήπως αφομοιωθούμε αντί να αφομοιώσουμε; «Κατ' αρχήν πιστεύω ότι η πολιτική ανάγνωση της ταινίας μου θα ήταν λάθος. Ξέρω πολύ καλά τις κακοτοπιές του θέματος. Η ταινία, όμως, κι εγώ ο ίδιος προσωπικά θα λεγα ότι καμιά σχέση δεν έχουμε με τέτοιου είδους απόψεις. Το αντίθετο». 
- Πριν από λίγα χρόνια, τον Δεκέμβριο του 1997, δυο κορυφαίοι αλβανοί ηθοποιοί, η Μαργαρίτα Τζέπα και ο Καντρί Ρόσι, είχαν αποθεωθεί στο φεστιβάλ Θεσσαλονίκης, κερδίζοντας ειδικά τιμητικά βραβεία για τη συμμετοχή τους στο «Μιρουπάφσιμ» των Κόρρα - Βούπουρα. Ηταν η δεύτερη μετά το «Απ' το χιόνι» του Γκορίτσα ελληνική ταινία, που μέσα από τους ξένους φώτισε το δικό μας πρόσωπο. Ηταν άλλες εποχές τότε. 
Οι Ελληνες παίρναμε όρκο για τα αντιρατσιστικά μας αισθήματα. Ας ελπίσουμε ότι η βασιλεία του Χριστόδουλου δεν θα επηρεάσει φέτος το κλίμα του φεστιβάλ, και ότι η πολιτική επικράτεια του Παπαθεμελή δεν θα φτάσει στις αίθουσες
χει ακόμα ενδιαφέρον ο ρωσικός κινηματογράφος; Η εντελώς απροστάτευτη κινηματογραφική βιομηχανία της πάλαι ποτέ κραταιάς Σοβιετικής Ενωσης τι περιθώρια έχει να αναθρέψει νέα ταλέντα και να μην ανακόψει απότομα την πορεία των καταξιωμένων; 
Η απάντηση στο πρώτο ερώτημα είναι, βεβαια, «ναι», αν και η πικρή αλήθεια είναι ότι την τελευταία δεκαετία ενδιαφέρονται για το ρωσικό κινηματογράφο οι ίδιοι οι σκηνοθέτες και τα ξένα φεστιβάλ, και όχι το κοινό. Η αμερικανοκρατία επήλθε και στη Ρωσία. Ενα νούμερο φτάνει και περισσεύει για να δηλωθεί η οικτρή κατάσταση: από το 1989 μέχρι το 1995, η παραγωγή ταινιών μειώθηκε με γρήγορους ρυθμούς. Οι 300 ταινίες το χρόνο έφτασαν τις 30.
Τα λίγα ρωσικά φιλμ που φτάνουν στα ξένα φεστιβάλ ή στις ευρωπαϊκές αίθουσες, αποκτούν ένα ακόμα μεγαλύτερο ενδιαφέρον για τον κινηματογραφόφιλο. Και η απόφαση του Μισέλ Δημόπουλου να οργανώσει και πάλι ένα αφιέρωμα με τίτλο «Πτυχές του νέου ρώσικου σινεμά μετά την περεστρόικα (1989-1999)» ταιριάζει απολυτα στο χαρακτήρα ενός φεστιβάλ σαν της Θεσσαλονίκης, που αντιστέκεται με επιτυχία στην «εξομάλυνση και εξομοίωση» και θέλει «να ταράζει τα νερά και να αποκαλύπτει τα νέα κινηματογραφικά εγχειρήματα».
Δώδεκα ταινίες απαρτίζουν το αφιέρωμα. Οι περισσότεροι σκηνοθέτες είναι γνωστοί, θα λέγαμε ότι δεν λείπει σχεδόν κανείς ­εκτός από τους Σεργκέι Μποντρόφ και Νικίτα Μιχάλκοφ, που έχουν ήδη παρουσιαστεί με ολοκληρωμένο τρόπο.
 Στο «Ασθενικό σύνδρομο» (1989) της Κίρα Μουράτοβα ο ήρωας, μεσήλικας καθηγητής που πάσχει από υποχονδρία ή βαθιά μελαγχολία, καταλήγει στο ψυχιατρείο. 
 Η «Αγάπη» (1991), του γνωστού μας από τη μεταγενέστερη «Κάτια Ισμαήλοβα» Βαλερί Τοντορόβσκι, είναι μια ερωτική ιστορία μεταξύ εφήβων. 
 Στο «Κοντσέρτο του ποντικού» (1995) ο Ολέγκ Κοβαλόφ μοντάρει επίκαιρα από την εποχή του σταλινισμού και του Τρίτου Ράιχ για να στηρίξει μια παρανοϊκή και γκροτέσκα ιστορία με τέρατα της NKVD (προδρόμου της KGB), διανοούμενους και διεφθαρμένους αξιωματικούς.
 Η Λίντια Μποντρόβα, σκηνοθέτις των πολυβραβευμένων «Αγριων Χηνών», γύρισε το «Σ' εκείνη τη χώρα» το 1997, θέλοντας να καταγράψει τις αλλαγές στη Ρωσία, απομονώνοντας στιγμές ενός μικρού χωριού. 
 Το διάσημο από τη συμμετοχή του σε πολλά φεστιβάλ «Τσεκπόιντ» (1998) του Αλεξάντρ Ρογκότσκιν μάς μεταφέρει στον Καύκασο και στη φρίκη του πολέμου, τόσο για τους μουσουλμάνους κατοίκους όσο και τους ρώσους στρατιώτες. 
 Στην Πετρούπολη των αρχών του 20ού αιώνα δεν υπήρχαν μόνο επαναστάτες, αλλά και ερωτικά πάθη μέχρι σαδομαζοχισμού. Μ' αυτά ασχολείται στο «Ανθρωποι και τέρατα» (1998) ο Αλεξέι Μπαλαμπάνοφ, μια ταινία, που σίγουρα δεν θα μπορούσε να είχε γυριστεί πριν από την περεστρόικα. 
 Η μια και μοναδική ταινία του πρώην αξιωματικού του Κόκκινου Στρατού, Πετρ Λούτσικ (1960-2000), η «Οkraina» (1998), αφηγείται τη μεταμόρφωση ενός συνηθισμένου ανθρώπου σε αρχηγό συμμορίας για να εκδικηθεί τους κερδοσκόπους που τον έχουν καταστρέψει. 
 Από τις Κάνες του 1998 μάς έρχεται το «Κρουσταλιόφ, το αμάξι μου» του Αλεξέι Γκέρμαν, μια ιστορία που μπλέκει την KGB, τον αντισημιτισμό, τα γκούλαγκ και τον Μπέρια σε μια ιστορία χαώδη και ενδιαφέρουσα. 
 Με την ποίηση των βιντεοκλίπ πειραματίζεται στην «Πανσέληνο» (1998) ο Κάρεν Σακχναζάροφ, πρόεδρος σήμερα της Μοσφίλμ. 
 Η ηρωίδα του «Στρατώνα» (1999) του Ογκοροντνίκοφ φτάνει σε ένα χωριό  των Ουραλίων το 1953 και γίνεται  ένα  με  τη  μοίρα  των  κατοίκων του. 
 Στην ταινία «Μολόχ» (1999) ο κορυφαίος δημιουργός Αλεξάντρ Σοκούροφ περιγράφει ένα 24ωρο από τη ζωή του Χίτλερ και της Εύας Μπράουν. 
 Ο Μπαχτιάρ Κχουντοζναζάροφ του «Λούνα πάπα», που παίχτηκε πρόσφατα στις αίθουσες, φέρνει στη Θεσσαλονίκη την πρώτη του ταινία «Ο μικρός αδελφός» αλλά και την πατρίδα του το Τατζικιστάν, μέσα από ένα ταξίδι με τρένο, γεμάτο ποίηση αλλά και χιούμορ.
