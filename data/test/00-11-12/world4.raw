Οι έξι αιματηρές εβδομάδες της δεύτερης παλαιστινιακής Ιντιφάντα αποτελούν καθοριστική καμπή στην εξέλιξη του παλαιστινιακού που βρίσκεται πρώτη φορά από το 1982 τόσο κοντά στην ανάφλεξη.
Η συνάντηση του παλαιστίνιου ηγέτη με τον πρόεδρο Κλίντον έληξε άδοξα, αφού έγινε κάτω από τη βαριά σκιά της κλιμάκωσης των ισραηλινών επιθέσεων και η ίδια κατάληξη αναμενόταν για τη συνάντηση του αμερικανού προέδρου με τον ισραηλινό πρωθυπουργό.
Ο Γιάσερ Αραφάτ ανταποκρίθηκε στην πρόσκληση, ελπίζοντας να προωθήσει το αίτημά του για την ανάπτυξη δύναμης του ΟΗΕ ανάμεσα στα παλαιστινιακά εδάφη και τις περιοχές που κατέχονται από τους Ισραηλινούς, κάτι όμως που αρνείται κατηγορηματικά το Ισραήλ.
Ο Κλίντον, αντιμετωπίζοντας την αβέβαιη έκβαση των προεδρικών εκλογών και διαβλέποντας ενδεχόμενη πολιτική κρίση στις ΗΠA, προσπάθησε να πετύχει διαβεβαιώσεις για την επανάληψη των διαπραγματεύσεων.
Ομως η παλαιστινιακή στρατηγική εμφανίζεται διαφοροποιημένη, με τον Αραφάτ να μην είναι διατεθειμένος πια να αποδεχθεί καμία οριστική συμφωνία εάν δεν ικανοποιούνται τα αιτήματά του, τα οποία εμφανίζονται ως αιτήματα ολόκληρου του αραβικού και του ισλαμικού κόσμου.
Η συνολική αμφισβήτηση της κατοχής των παλαιστινιακών εδαφών από το Ισραήλ και η προσπάθεια δημιουργίας των συνθηκών που θα δημιουργήσουν νέους όρους διαπραγμάτευσης, καθώς και η διεθνής προστασία των παλαιστινιακών πληθυσμών, είναι πια η παλαιστινιακή θέση, ενώ οι προτεραιότητες του ισραηλινού πρωθυπουργού, είναι διαφορετικές.
Η ισραηλινή πλευρά έχει στόχο να σταματήσει η λαϊκή εξέγερση στα παλαιστινιακά εδάφη και να επαναληφθούν οι διαπραγματεύσεις, με βάση τις προτάσεις που διατυπώθηκαν στο Καμπ Ντέιβιντ, ώστε να καμφθεί η παλαιστινιακή ηγεσία και να υπογράψει την συμφωνία.
Γι' αυτό ο ισραηλινός πρωθυπουργός προσπάθησε με επιστολή του προς τους ξένους ηγέτες να αμβλύνει την αρνητική εικόνα που έχει διαμορφωθεί διεθνώς για την αναμέτρηση στη Μ. Ανατολή.
Ο Μπαράκ προτείνει τη «γέννηση ενός παλαιστινιακού κράτους», αλλά έπειτα από συμφωνία πάνω στους δικούς του όρους, ενώ η παλαιστινιακή ηγεσία, ενισχυμένη από την αραβική και ισλαμική αλληλεγγύη, ανέβαλε ξανά την ανακήρυξη του παλαιστινιακού κράτους.
Στο εσωτερικό επίπεδο κρίνονται τα όρια αντοχής Παλαιστινίων και Ισραηλινών σε μια συνεχή αιματηρή αναμέτρηση με εκατοντάδες νεκρούς και τραυματίες. Από την άλλη πλευρά, η επιβίωση της κυβέρνησης του Μπαράκ θα εξαρτηθεί τόσο από τα πολιτικά παιχνίδια στο Ισραήλ, όσο και από το νέο ένοικο του Λευκού Οίκου.
Εκεί που έριξαν το βάρος τους, Αμερικανοί και Ισραηλινοί, μετά το Οσλο, ήταν η εδραίωση της ασφάλειας του Ισραήλ. Ο παλαιστινιακός λαός αντιμετωπίστηκε ως μόνιμος  κίνδυνος, μια μήτρα από  την οποία ξεπηδούν συνεχώς τρομοκράτες, έστω και παιδικής ηλικίας, αλλά όχι ως ισότιμος εταίρος σε μια ειρηνευτική διαδικασία.
Τώρα ο συνεχώς αυξανόμενος ρυθμός των παλαιστινίων νεκρών δείχνει ότι τα θύματα-μάρτυρες αυτού του αγώνα δεν είναι «κουρδιστά στρατιωτάκια» πάντα και ότι πρέπει ν' αντιμετωπιστούν οι πραγματικές αιτίες που κάνουν ένα λαό σε απόγνωση να φτάνει στα όρια της αυτοθυσίας.
Οι ΗΠA αποδείχθηκαν ανίκανες να ξεπεράσουν την απλουστευτική διάκριση ανάμεσα σε συμμάχους και εχθρούς και να προτείνουν ρηξικέλευθες ιδέες.
Για το ζήτημα της Ιερουσαλήμ, για παράδειγμα, ας έψαχναν οι εγκέφαλοι του Στέιτ Ντιπάρτμεντ στα πρακτικά του Ανωτάτου Δικαστηρίου της Μ. Βρετανίας, το οποίο πριν από 70 χρόνια αντιμετώπισε το ζήτημα αυτό.
Η απόφαση εκείνη έλεγε καθαρά ότι: «Η κυριότητα της πλατείας με τα τζαμιά ανήκει στους μουσουλμάνους και η ιδιοκτησία όλης της περιοχής εναποτίθεται στο μουσουλμανικό ΟυάκφΣ, ενώ οι Εβραίοι πρέπει να έχουν το δικαίωμα της ελεύθερης πρόσβασης στο δυτικό τείχος, δηλαδή στο Τείχος των Δακρύων, για να εκπληρώνουν τα θρησκευτικά καθήκοντά τους».
