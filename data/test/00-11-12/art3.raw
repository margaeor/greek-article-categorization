Σε πείσμα όσων επιλέγουν την εύκολη λύση του βίντεο, αλλά και όσων υποστηρίζουν πως το κινηματογραφικό ντοκιμαντέρ αργοπεθαίνει στην Ελλάδα, η φετινή εσοδεία μεγάλου μήκους σε σελιλόιντ, είναι ίσως από τις σημαντικότερες των τελευταίων ετών. Το ελληνικό ντοκιμαντέρ, χάρη και στη στήριξη της ΝΕΤ, του ΕΚΚ και του MEDIA, δεν αποτελεί πια το φτωχό συγγενή των ταινιών μυθοπλασίας και διεκδικεί μια θέση στη διεθνή αγορά...
Τέσσερις είναι οι ταινίες που θα διεκδικήσουν το βραβείο του φετινού Φεστιβάλ Θεσσαλονίκης. Τα θέματά τους άκρως ενδιαφέροντα και η αισθητική τους παρασάγγας μακριά από την «αργή», ακαδημαϊκή ή τηλεοπτική αισθητική, που για χρόνια έδιωχνε τον κόσμο. Τα περισσότερα θα τα δούμε στη μικρή αλλά και τη μεγάλη οθόνη: 
Ο «Αγγελος» (Χρήστος Ρούσσος) που σκότωσε τον εραστή του και ο σατανιστής Μανώλης Δημητροκάλης καταθέτουν μαζί με πέντε ακόμα φυλακισμένους την προσωπική τους μαρτυρία γύρω από το φόνο, τις τύψεις, την ενοχή και τη ζωή μέσα στη φυλακή. 
Δυόμισι χρόνια χρειάστηκαν προκειμένου ο Καρακέπελης ν' αποκτήσει άδεια γυρισμάτων στις φυλακές, ενώ για μήνες ολόκληρους έχτιζε τη σχέση του με τους κρατούμενους. 
«Θυμάμαι ακόμα την ανασφάλεια του Δημητροκάλη. Δεν ένιωθε άνετα με τον κλειστοφοβικό, μελαγχολικό χώρο που ήθελα να τον κινηματογραφήσω. Χρειάστηκε πολύς χρόνος μέχρι να μου ανοιχτεί». 
Ο «Αγγελος», αποφυλακισμένος πια, ήταν ο μόνος που του μίλησε εκτός φυλακής. 
«Στο κελί μου έκλεινα τα μάτια κι έχτιζα το σπίτι μου» είπε. 
«Κάτω από τα βλέφαρά μου η λίμνη γέμιζε νερό και φωλιές πουλιών χτίζονταν στα δέντρα. Μέσα στο κελί μου τα χρυσόψαρα κολυμπούσαν και το φίδι κοιμόταν ένα χειμώνα. Ετσι ακριβώς χτίστηκε αυτό το σπίτι όταν βγήκα». 
Κρατούμενοι όπως ο Φραντζής αρνήθηκαν να μιλήσουν. Δυο γυναίκες παιδοκτόνοι ωστόσο είπαν το ναι. 
«Είχαν τεράστια προβλήματα με τις συγκρατούμενές τους. Ο φόνος του παιδιού δεν γίνεται εύκολα αποδεκτός στη φυλακή...» Λίγο μετά την αποφυλάκισή της, μια από αυτές σκότωσε και τον άντρα της... 
Τον Καρακέπελη δεν τον ενδιέφεραν οι άνθρωποι που ανήκουν στον υπόκοσμο, ούτε οι ψυχοπαθείς, «αλλά άνθρωποι σαν κι εμάς...». Εντύπωση ωστόσο προξένησε η επιλογή του άκρως αμφιλεγόμενου Αραβαντινού ως εκπροσώπου των δεσμοφυλάκων, ο οποίος καταθέτει τη δική του... «φιλοσοφία» περί σωφρονισμού. 
Ενας παράξενος άνθρωπος περιπλανιέται στην Ελευσίνα συλλέγοντας όλη μέρα αρχαία θραύσματα μέσα στα μπάζα. 
«Αυτός ήταν ο μόνος σκοπός της ζωής του. Να μαζεύει αρχαία. Τον έπαιρνα συνεχώς από πίσω με την κάμερα, γιατί ποτέ δεν καθόταν να μου μιλήσει... Οταν τον ρώτησα πού μένει, μου είπε: Πάνω από τη γη και κάτω από τα σύννεφαΣ...»
Ο Παναγιώτης Φαρμάκης, ο αλαφροΐσκιωτος αυτός μύστης της αρχαίας Ελευσίνας και «ξεναγός» του Κουτσάφτη, έχει πια πεθάνει. Eντεκα ολόκληρα χρόνια ο σκηνοθέτης κατέγραφε με την κάμερά του το χώρο της Ελευσίνας, ανιχνεύοντας πίσω (ή μάλλον κάτω) από τα διυλιστήρια, τα σύγχρονα ακαλαίσθητα κτίσματα και τα υπό κατεδάφιση σπίτια, τη βεβηλωμένη αρχαία πόλη των Ελευσίνιων Μυστηρίων που ο Φαρμάκης ήθελε ν' ανασυνθέσει... Ο σκηνοθέτης, στην προσωπική του αυτή διαδρομή, αποτυπώνει καθημερινές αποκαλύψεις ευρημάτων σημαντικής αρχαιολογικής αξίας σε οικόπεδα (αρχαία νεκροταφεία, λάρνακες, αμφορείς...). 
Ταυτόχρονα όμως μιλάει με τους ανθρώπους της Ελευσίνας (πρόσφυγες, εργάτες), καταγράφει διαδηλώσεις για την Πετρόλα και μέσα από τις σημερινές ορθόδοξες παραδόσεις (κόλλυβα, Ψυχοσάββατο) αναζητεί τη συνέχεια των αρχαίων αινιγματικών μυστηρίων που συμφιλίωναν τους ζωντανούς με την ιδέα του θανάτου....
- «Μ' αρέσουν οι καρδιές σαν τη δική μου - Μάρκος Βαμβακάρης» (Γιώργος Ζέρβας).
Μεσ' από την αυτοβιογραφία του, ο Μάρκος μοιάζει να μοιράζεται μαζί μας αναμνήσεις από τον τεκέ, τον υπόκοσμο, τις πόρνες, τις γυναίκες του (μεταξύ αυτών και η Ζιγκουάλα, ο μεγάλος του έρωτας, που χώρισε γιατί τον απατούσε...) και βέβαια τη φτώχεια και τα σφαγεία (στα οποία δούλευε για χρόνια) που διαμόρφωσαν τον ίδιο και τα τραγούδια του.
Ο Ζέρβας στηρίχθηκε σε μαρτυρίες φίλων και στενών συγγενών του Μάρκου και σε σπάνιο αρχειακό υλικό. Οπως λέει, ο καθολικός, ταλαντούχος αυτός μουσικός από τη Σύρο, που στα τέλη του ''50 οδηγήθηκε στην επαιτεία, αποτέλεσε αντιπροσωπευτικό δείγμα ενός απόκληρου και συνειδητού «μάγκα» της εποχής, ρεμπέτη γεμάτου αντιφάσεις, που έζησε μια αβάσταχη μα ανένταχτη ζωή «με μια έντονη ροπή προς τον ηδονισμό». 
«Ηταν αυτοδίδακτος. Μια περίοδο μάλιστα δούλευε και ως εφημεριδοπώλης και διάβαζε μανιωδώς. Οταν έμαθε για το θάνατο της Μονρόε συγκλονίστηκε. Λάτρευε τις γυναίκες..».
Παράλληλα, το ντοκιμαντέρ «φωτογραφίζει» τον κόσμο της μάγκικης κοινωνίας της εποχής που θεωρεί την εργασία σκλαβιά και «χρησιμοποιεί το χασίς ως μέσο ηδονικής φυγής από την άθλια πραγματικότητα. Ο λόγος που υπερτόνισα αυτά τα στοιχεία», εξηγεί ο Ζέρβας, «ήταν για να δείξω πως αντί να συνθλιβεί απ' αυτά, ο Βαμβακάρης έκανε τη βία τρυφερότητα και τη φρίκη του τραγούδι...».
Το ψωμί, το λάδι και το κρασί πρωταγωνιστούν στη φιλόδοξη αυτή παραγωγή (40 εκατ.) του Θάνου Λαμπρόπουλου και του Στέλιου Χαραλαμπόπουλου που αιχμαλώτισαν όλη την ουσία (τη γεύση, τη μυρωδιά, την όσφρηση, την αφή) της Μεσογείου σε φιλμ. 
Ο Χαραλαμπόπουλος, αποφεύγοντας το φολκλόρ, κατέγραψε τον τρύγο, το θερισμό και το λιομάζωμα στις τρεις χώρες, ταξιδεύοντας το θεατή στη Μυτιλήνη, τη Μάνη, τη Σαντορίνη, το Αϊβαλί και την Εφεσο και φτάνοντας μέχρι τα χωριά της Τοσκάνης σε διαφορετικές εποχές του χρόνου. 
«Στην Τουρκία, φτάσαμε την επομένη της σύλληψης του Οτσαλάν και, καθώς το κλίμα δεν ήταν ακόμα στη φάση της... διπλωματίας των σεισμών, αντιμετωπίσαμε δυσκολίες». Οι τοπικοί όμως παράγοντες αγκάλιασαν την προσπάθεια, τους τάισαν, τους πότισαν και τελικά το συνεργείο κατόρθωσε να απαθανατίσει ξεχασμένα τουρκικά χωριά και έθιμα, υπογραμμίζοντας τα κοινά μας στοιχεία: τη φύση, το γλέντι, τη χειρωνακτική εργασία, το φως, τη μεσογειακή ιδιοσυγκρασία, το στάρι, την ελιά και το αμπέλι...
