 Σε ανένδοτο αγώνα για την προεδρία των ΗΠΑ επιμένει ο Δημοκρατικός υποψήφιος Αλ Γκορ, ανακοινώνοντας ότι δεν πρόκειται να αποδεχτεί την ήττα του, ακόμα και αν μετά τα αποτελέσματα των ανακαταμετρήσεων στη Φλόριντα, που θα ανακοινωθούν το βράδυ της Κυριακής, φέρουν ως νικητή τον Ρεπουμπλικανό αντίπαλό του, Τζορτζ Μπους Tζούνιορ.
 Εκπρόσωποι του Γκορ δήλωσαν ότι μετά την επίσημη ανακοίνωση των αποτελεσμάτων ο Δημοκρατικός υποψήφιος θα καταθέσει ένσταση σ' ό,τι αφορά την περιφέρεια Μαϊάμι-Ντέιντ, τη μεγαλύτερη της Πολιτείας, όπου η ανακαταμέτρηση σταμάτησε, καθώς η εφορευτική επιτροπή έκρινε πως δεν προλαβαίνει να την ολοκληρώσει ώς την Κυριακή.
 «Δεν θα πρέπει να εκπλήσσει κανέναν αυτό. Από την αρχή λέγαμε ότι θέλουμε πλήρη και δίκαιη καταμέτρηση και αυτό σκοπεύουμε νε εξασφαλίσουμε» δήλωσε ο νομικός σύμβουλος του Αλ Γκορ, Ρον Κλάιν.
 Σε ερώτηση αν αυτό σημαίνει ότι ο Γκορ δεν πρόκειται να παραδεχτεί ενδεχόμενη νίκη του Μπους, ακόμα και αν οι ψήφοι είναι υπέρ του Ρεπουμπλικανού υποψηφίου, η εκπρόσωπος της εκστρατείας των Δημοκρατικών, Τζένι Μπάκους, δήλωσε ότι πράγματι αυτό θα συμβεί. «Θέλουμε πλήρη, δίκαιη και ακριβή καταμέτρηση των ψήφων και ο μόνος τρόπος που απέμεινε για να το πετύχουμε είναι να υποβάλουμε ένσταση για τη Μαϊάμι-Ντέιντ», είπε.
 Σύμφωνα με τον Ρον Κλάιν, ο Αλ Γκορ θα καταθέσει ενστάσεις και για άλλες περιφέρειες, τις οποίες όμως δεν ανέφερε.
 Ο ίδιος ο Αλ Γκορ κάλεσε το Ανώτατο Δικαστήριο των ΗΠΑ να μην αναμιχθεί στη διένεξη σχετικά με τις ανακαταμετρήσεις, δηλώνοντας ότι ενδεχόμενη ανάμιξη «το μόνο που θα πετύχει θα είναι να μειώσει τη νομιμοποίηση του εκλογικού αποτελέσματος».
