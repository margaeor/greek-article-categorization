 Με φανερή αμηχανία προσπαθεί ο Κώστας Καραμανλής να αντιμετωπίσει τα νέα φαινόμενα πολυγλωσσίας που εμφανίζονται στο κόμμα του με αφορμή το αίτημα για πρόωρες εκλογές, αλλά και το θέμα με την περιουσία του Γλίξμπουργκ.
 Και για το μεν πρώτο, επιχειρεί να κινηθεί εν μέσω των δυο εκ διαμέτρου αντίθετων απόψεων και να ισορροπήσει με μια μεσοβέζικη στάση, για δε το ζήτημα Γλίξμπουργκ ακολουθεί μια εύγλωττη σιωπή, μη επιθυμώντας να «ξυπνήσει, τις φιλοβασιλικές φωνές κάποιων στελεχών του.
 Εγκλωβισμένος απέναντι στην πρόταση του τομεάρχη Γ. Βουλγαράκη (ο οποίος ζήτησε να υιοθετήσει το κόμμα του το αίτημα για πρόωρες εκλογές) και την αντιπρόταση του Μ. Εβερτ (που διαφώνησε ριζικά με ένα τέτοιο αίτημα), ο πρόεδρος της Ν.Δ. διαπιστώνει πως το κόμμα του διχάζεται και πάλι και αδυνατεί να εμφανιστεί με έναν ενιαίο πολιτικό λόγο.
 Είναι χαρακτηριστικό πως προσπαθώντας να κινηθεί κάπου στη μέση των δύο προαναφερομένων προτάσεων και να ισορροπήσει σε τεντωμένο σχοινί, ο κ. Καραμανλής δεν είπε ούτε ότι ζητάει εκλογές, ούτε ότι δεν ζητάει «Κανείς δεν ξέρει πότε θα γίνουν οι εκλογές, γι' αυτό πρέπει να προετοιμαζόμαστε», ήταν οι φράσεις του, ενδεικτικές της αδυναμίας του να πάρει σαφή θέση, αν και προκλήθηκε. Η στάση του αυτή τροφοδοτεί νέες αντιδράσεις από την πλευρά μιας σειράς στελεχών του κόμματος, τα οποία τάσσονται υπέρ της μιας ή της άλλης άποψης. Εκτός του Γ. Βουλγαράκη, του Δ. Σιούφα και του εκπροσώπου Tύπου Θ. Ρουσόπουλου και ο Γ. Αλογοσκούφης ζήτησε πρόωρες εκλογές. Οι «απέναντι» όμως, τα στελέχη της Ν.Δ. δηλαδή τα οποία διαφωνούν ριζικά με αυτό το αίτημα, είναι πολύ περισσότεροι. Στον Μ. Εβερτ, έρχονται να προστεθούν ο Π. Παυλόπουλος, η Ντόρα Μπακογιάννη, η Μαριέττα Γιαννάκου και πολλοί άλλοι, οι οποίοι θεωρούν πως αν από τώρα η Ν.Δ. αρχίσει να προτάσσει ένα τέτοιο αίτημα, σε λίγους μήνες ο πολιτικός της λόγος θα έχει εκφυλιστεί, και ίσως και γελοιοποιηθεί.
 Και αν για τις πρόωρες εκλογές επιλέγει τη μέση και ασφαλή οδό, για την περιουσία του τέως βασιλιά προτιμά τη σιωπή. Αρκείται να διαρρέει μέσω κύκλων του πως η κυβέρνηση ευθύνεται με τους χειρισμούς της για το διασυρμό της χώρας. Ο πρόεδρος της Ν.Δ. εκτιμά πως με τη στάση του αυτή και αποφεύγει να αποδοκιμάσει τον Γλίξμπουργκ (κάτι το οποίο θα προκαλούσε τους φιλοβασιλικούς βουλευτές της Ν.Δ.) και να εμφανίζεται ότι παίρνει θέση. Ομως, είναι σαφές πως η πλειονότητα των βουλευτών του δεν μπορεί να εγκρίνει μια τέτοια στάση σ' ένα τόσο σημαντικό θέμα και να αρκεσθεί το κόμμα να εκφράζεται μέσα από τις επαναλαμβανόμενες δηλώσεις Μητσοτάκη.
 Η κατάσταση αυτή που έχει δημιουργηθεί στο στρατόπεδο της Ρηγίλλης, εκ των πραγμάτων δημιουργεί πρόβλημα στη δημόσια εικόνα της Ν.Δ., αλλά και ικανοποίηση στην πλατεία Κοτζιά, όπου κατοικοεδρεύει ο δήμαρχος της Αθήνας. Ο Δ. Αβραμόπουλος διαπιστώνει πως η Νέα Δημοκρατία αδυνατεί να εισπράξει την κυβερνητική φθορά και αυτό δίνει μεγαλύτερη ώθηση στις σκέψεις του για τη δημιουργία νέου κόμματος. 
