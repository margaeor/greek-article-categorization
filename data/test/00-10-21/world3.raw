 Μέσα στη γενική ευφορία της ολόφρεσκης δημοκρατικής εποχής στη Γιουγκοσλαβία, σχεδόν κανείς δεν σκέφτεται τα περίπου δύο εκατομμύρια των χαμένων υποστηρικτών του Σλόμπονταν Μιλόσεβιτς, που είχαν εναποθέσει στον τέως πρόεδρο όλες τις ελπίδες τους για τη σωτηρία του έθνους τους.
 Ειδικοί ψυχολόγοι επιμένουν σήμερα ότι οι μάζες αντιμετωπίζουν σοβαρό πρόβλημα σε ολόκληρη τη Σερβία. «Αυτοί είναι οι άνθρωποι που είχαν πειστεί επί 13 χρόνια ότι ο Μιλόσεβιτς δεν μπορεί να κάνει τίποτα λανθασμένο. Τώρα, σχεδόν καθημερινά, το μαύρο γίνεται άσπρο και η νύχτα, μέρα», επισημαίνει ο Ζάρκο Τρεμπγεζάνιν, αυθεντία στις ψυχικές διαταραχές. «Χρειάζονται βοήθεια», τονίζει.
 Η αλήθεια είναι ότι περισσότερο έχουν επηρεαστεί οι γεροντότεροι, που αγκάλιασαν τον Μιλόσεβιτς στο όνομα της σερβικής υπεροχής που περνούσε ως μήνυμά του στα τέλη της δεκαετίας του '80 μετά τον θάνατο του κομμουνιστή ηγέτη Γιόζιπ Μπροζ Τίτο.
 Η τακτική του Σλόμπονταν Μιλόσεβιτς ήταν απλή. Τα μίντια που είχε υπό τον έλεγχό του όσο βρισκόταν στην εξουσία, εξέπεμπαν ένα και μοναδικό μήνυμα: ο Σλόμπο είναι η Σερβία, η κυρίαρχη γιουγκοσλαβική Δημοκρατία. Οι πολιτικοί του αντίπαλοι αποκαλούνταν προδότες και πράκτορες του ΝΑΤΟ. Οι αλβανόφωνοι του Κοσσυφοπεδίου ήταν τρομοκράτες που είχαν την υποστήριξη των Ηνωμένων Πολιτειών. Καθώς δε όλο και περισσότερο μεγάλωνε η απομόνωση της Σερβίας, ανάλογα γιγαντώνονταν και η παρανοϊκή άποψη μεταξύ των εκατομμυρίων υποστηρικτών του Μιλόσεβιτς, ότι μόνον αυτός μπορεί να σώσει το έθνος.
 Σήμερα, ο πρώην πρόεδρος της Γιουγκοσλαβίας βρίσκεται σε εικονικό κατ' οίκον περιορισμό. Οι συνεργάτες του έχουν απομακρυνθεί από τα πόστα της εξουσίας. Οι μέχρι χθες προδότες είναι ήρωες και αυτό που ήταν για δεκαετίες σωστό, ξαφνικά αποδεικνύεται απολύτως λανθασμένο.
 Από την άλλη μεριά, ο διάδοχος του Μιλόσεβιτς, ο νέος πρόεδρος Βόισλαβ Κοστούνιτσα συναναστρέφεται και έτι περαιτέρω συνεργάζεται με τους «φαύλους» εκπροσώπους των Ηνωμένων Πολιτειών και των υπολοίπων ΝΑΤΟϊκών χωρών που βομβάρδισαν πέρυσι τη Γιουγκοσλαβία.
 Σύμφωνα με μαρτυρίες νεότερων Σέρβων, είναι πολλές οι περιπτώσεις γονιών και γενικότερα συγγενών τους που δεν θέλουν με τίποτα να αποδεχθούν την πραγματικότητα, για να μη βρεθούν μπροστά στον απολογισμό που θα δείξει ότι η ζωή τους δεν άξιζε τίποτα.
 «Ποτέ δεν πιστέψαμε ότι ο Σλόμπο θα μπορούσε να χάσει», λέει χαρακτηριστικά ένας Σέρβος συνταξιούχος. «Τώρα πρέπει να προσαρμοστούμε σε έναν καινούργιο κόσμο». Και προσθέτει: «Αν είναι αλήθεια όσα λένε για τον Σλόμπο, τότε ίσως ήρθε για μένα ο καιρός της μεταμέλειας».
