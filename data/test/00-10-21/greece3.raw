 Από την Κεφαλονιά... στο Περιστέρι και από εκεί στη Μητρόπολη Αθηνών, εκινούντο χθες οι ιεράρχες ακολουθώντας τον οικουμενικό πατριάρχη Βαρθολομαίο και τον αρχιεπίσκοπο Χριστόδουλο.
 Το πρωί ο Βαρθολομαίος, έπειτα από κάποιες συναντήσεις που είχε, πήγε στο Περιστέρι για τα εγκαίνια του Μητροπολιτικού Μεγάρου. Εκεί βρίσκονταν περισσότεροι από 20 αρχιερείς. Την ίδια ώρα ο Χριστόδουλος χοροστατούσε στη θεία λειτουργία που έγινε για τη γιορτή του Αγίου Γερασίμου, στον ομώνυμο ναό στην Κεφαλονιά, και μιλούσε για την «ιδιοπροσωπία του ελληνισμού» και την προσφορά της ορθοδοξίας. Μίλησε και για το θέμα των ταυτοτήτων λέγοντας ότι η Ευρωπαϊκή Ενωση δεν πιέζει για τίποτα και τόνισε: «Αυτά είναι καμώματα κάποιων, οι οποίοι έχουν στο μυαλό τους άλλα πράγματα, τα οποία ο λαός δεν ανέχεται». Αξίζει να αναφερθεί ότι με τον αρχιεπίσκοπο συλλειτούργησαν μόνο δύο αρχιερείς, καθώς οι περισσότεροι απ' όσους εμφανίστηκαν δημόσια πήγαν στο Περιστέρι.
 Χθες το απόγευμα στη Mητρόπολη έφτασε η εικόνα της Παναγίας Σουμελά, που θα εκτεθεί σε λαϊκό προσκήνυμα μέχρι το τέλος του μήνα. Την ώρα που στη Mητρόπολη βρισκόταν σε εξέλιξη η τελετή υποδοχής της εικόνας, ο Βαρθολομαίος υποδεχόταν τον πρωθυπουργό. Η συνάντησή τους είχε εθιμοτυπικό χαρακτήρα, αλλά για τον Πατριάρχη είχε ιδιαίτερη σημασία. Σύμφωνα με πληροφορίες, οι δύο άνδρες δεν επρόκειτο να συζητήσουν το θέμα των ταυτοτήτων καθώς ο Βαρθολομαίος επιθυμεί να κρατήσει ίσες αποστάσεις από τις δύο πλευρές. Κύκλοι του Φαναρίου δήλωναν ότι ο ίδιος ο αρχιεπίσκοπος μπορεί αν επιθυμεί να θέσει το θέμα των ταυτοτήτων την ερχόμενη Τρίτη, στις δύο συναντήσεις που θα έχει με τον πρωθυπουργό με αφορμή το γεύμα και το δείπνο που θα γίνουν προς τιμήν του Πατριάρχη. 
 Χθες το πρωί ο Βαρθολομαίος πήγε στην Βουλή όπου έγινε δεκτός από τον πρόεδρό της, Απόστολο Κακλαμάνη. Αμέσως μετά τη συνάντηση ο κ. Κακλαμάνης είπε ότι «η σεμνότητα και η μετριοπάθεια με την οποία πάντοτε εκφράζεσθε μας συγκινεί και μας ενισχύει, στη βεβαιότητά μας ότι τίποτε δεν έχει χαθεί από την παράδοσή μας, αντίθετα όλα είναι ζωντανά και τα εκφράζετε ως φωνή της ορθοδοξίας». Νωρίτερα, τόνισε ότι «η σεμνότητα και η απλότητα που χαρακτηρίζουν τον Οικουμενικό Πατριάρχη δείχνουν το πνευματικό μεγαλείο του ιδίου και της ορθοδοξίας».
 Στο Περιστέρι, με αφορμή την άφιξη του Πατριάρχη για τα εγκαίνια του Μητροπολιτικού Μεγάρου, από νωρίς το πρωί είχε στηθεί μια μεγάλη γιορτή. Πλήθος κόσμου υποδέχτηκε τον Βαρθολομαίο με δάφνες στους δρόμους. Ενα άγημα απέδωσε τιμές, ο δήμαρχος Περιστερίου τον προσφώνησε, ενώ ακολούθησε δοξολογία στον ιερό ναό Ταξιαρχών. Το μεσημέρι έγιναν τα εγκαίνια του νέου Μητροπολιτικού Μεγάρου. Παρόντες στις εκδηλώσεις ήταν ο πρώην υπουργός Ευάγγελος Γιαννόπουλος, ο δήμαρχος Αθηναίων Δημήτρης Αβραμόπουλος, και πολλοί μητροπολίτες. 
 Στο λόγο του ο πατριάρχης, εκτός του μηνύματος ενότητας που έστειλε, είπε ότι πολλοί είναι αυτοί που προβάλλουν τις μικροδιαφορές και τις μεγεθύνουν ώστε να προκαλέσουν διχασμό ανάμεσα στις ορθόδοξες εκκλησίες. Τόνισε ακόμη ότι όλοι πρέπει «να είμαστε ανεκτικοί με τον πλησίον μας. Είναι καλό να αισθανόμεθα ένα σώμα όλοι οι ομόδοξοι αλλοδαποί, μετανάστες και ομογενείς». Από την άλλη, ο μητροπολίτης Περιστερίου Χρυσόστομος τόνισε ότι το Οικουμενικό Πατριαρχείο, η ελλαδική εκκλησία και η πολιτεία πρέπει να συμπορεύονται για το καλό του γένους των Ελλήνων. 
 Σήμερα για τον αρχιεπίσκοπο είναι η μεγάλη ημέρα καθώς είναι η ονομαστική του εορτή και μετά το αρχιερατικό συλλείτουργο που θα γίνει το πρωί στην Μητρόπολη Αθηνών θα δεχτεί τις ευχές κληρικών και πιστών στην Αρχιεπισκοπή. Ανάμεσα σ' αυτούς που θα πουν «χρόνια πολλά» στον αρχιεπίσκοπο θα είναι και ο Πατριάρχης. Η επίσκεψη Βαρθολομαίου στον αρχιεπίσκοπο θα γίνει το απόγευμα. 
