Εφτασε χθες το μεσημέρι στην Αθήνα, ο κορυφαίος Bρετανός θεατρικός συγγραφέας Χάρολντ Πίντερ μαζί με τη σύζυγό του, τη λαίδη Αντόνια Φρέιζερ, ιστορικό (ήρθαν έπειτα από ολιγοήμερες διακοπές στη Βενετία). 
 Προσκεκλημένος από το υπουργείο Πολιτισμού, ο Χάρολντ Πίντερ θα παρακολουθήσει για πρώτη φορά παραστάσεις έργων του στην Ελλάδα αυτό το Σαββατοκύριακο.
 Απόψε το έργο του «Τέφρα και σκιά» στο «Θέατρο της οδού Κυκλάδων», σε σκηνοθεσία Λευτέρη Βογιατζή, που πρωταγωνιστεί μαζί με τη Ρένη Πιττακή. Εργο γύρω από τις σχέσεις ενός άντρα και μιας γυναίκας σ' ένα εξοχικό σπίτι, όπου οι αναμνήσεις και η πραγματικότητα συγχέονται. Η μετάφραση είναι της Τζένης Μαστοράκη.
 Αύριο ο Βρετανός συγγραφέας θα δει στο «Απλό Θέατρο» το έργο του «Νεκρή ζώνη» σε σκηνοθεσία Αντώνη Αντύπα με τους Ηλία Λογοθέτη, Στέλιο Καλογερόπουλο, Γιώργο Μωρόγιαννη, Δημοσθένη Παπαδόπουλο. Εργο-στοχασμός πάνω στο χρόνο, στη μνήμη και το θάνατο, μια διαρκής αναζήτηση ανάμεσα στην αλήθεια και το ψέμα. Η μετάφραση είναι του Παύλου Μάτεσι. Το «Απλό Θέατρο», που έχει παρουσιάσει και στο παρελθόν έργα του («Οικογενειακές φωνές» «Το φεγγαρόφωτο», «Προδοσία»), θ' ανεβάσει του χρόνου το τελευταίο έργο του μεγάλου Βρετανού δημιουργού «Γιορτή» (μια άγρια σάτιρα της σύγχρονης αστικής κοινωνίας για την πολυτελή διαβίωση και την υποκριτική συμπεριφορά της).
 Δημοσιογραφική ομάδα του ΒΒC, που ετοιμάζει ένα διπλό πορτρέτο για τη ζωή και το έργο του Πίντερ, θα καλύψει την παρουσία του, βιντεοσκοπώντας αποσπάσματα και από τις δύο θεατρικές παραστάσεις. 
