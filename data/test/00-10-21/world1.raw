 Μεγαλύτερα χρονικά περιθώρια για τη λήξη των συγκρούσεων μεταξύ Ισραηλινών και Παλαιστινίων επιβάλλει η βραδεία εξομάλυνση της κατάστασης στη Μέση Ανατολή, ενώ σε διεθνές επίπεδο είναι κρίσιμες οι επόμενες μέρες, λόγω της συνόδου κορυφής του Αραβικού Συνδέσμου, αλλά και της έκτακτης Γενικής Συνέλευσης του ΟΗΕ για το θέμα αυτό.
 Ενώ η προθεσμία που είχε συμφωνηθεί στο Σαρμ Ελ Σεϊχ έληγε χθες το απόγευμα χωρίς να έχει ολοκληρωθεί η εφαρμογή των προβλεπόμενων ρυθμίσεων, ο πρόεδρος των ΗΠΑ Μπιλ Κλίντον επικοινώνησε τηλεφωνικώς τόσο με τον Ισραηλινό πρωθυπουργό, Εχούντ Μπάρακ, όσο και με τον Παλαιστίνιο ηγέτη, Γιασέρ Αραφάτ, «ενθαρρύνοντάς και πιέζοντας τις δύο πλευρές» να θέσουν την κατάσταση υπό έλεγχο δεδομένου ότι «υπήρξαν συμβάντα» την Πέμπτη.
 Μετά την παρέμβαση του Μπιλ Κλίντον, η ισραηλινή κυβέρνηση ανακοίνωσε ότι είναι έτοιμη να αντιμετωπίσει «χαλαρά» την προθεσμία του Σαρμ ελ Σεϊχ, δηλαδή να μην θεωρήσει ότι η εκπνοή της χωρίς την πλήρη εφαρμογή των ρυθμίσεων την ανατρέπει. «Είμαστε χαλαροί στο θέμα αυτό», είπε ο εκπρόσωπος της ισραηλινής κυβέρνησης, Νόαμ Κατζ.
 Σύμφωνα με τον Iσραηλινό υπουργό Επικοινωνιών, Μπινιαμίν μπεν Ελιέζερ, ο πρωθυπουργός Εχούντ Μπάρακ «έχει καταλάβει ότι ο Αραφάτ σίγουρα δεν είναι συνομιλητής (στην ειρηνευτική διαδικασία) αλλά το πρόβλημα είναι ο πρόεδρος Μπίλ Κλίντον. Ο Εχούντ δυσκολεύεται ψυχολογικά να πει "νιετ" στον Κλίντον σχετικά με τον Αραφάτ».
 Το Ισραήλ αντέδρασε χθες στην απόφαση της Επιτροπής Ανθρωπίνων Δικαιωμάτων του ΟΗΕ, με την οποία «καταδικάζει έντονα την υπερβολική και αδιάκριτη χρήση βίας από την ισραηλινή αρχή κατοχής κατά παραβίαση του διεθνούς ανθρωπιστικού νόμου» και περιγράφει το θάνατο Παλαιστινίων διαδηλωτών ως «κατάφωρη και σοβαρή παραβίαση του δικαιώματος στη ζωή» και «έγκλημα πολέμου και έγκλημα κατά της ανθρωπότητας».
 Το ισραηλινό υπουργείο Εξωτερικών απέρριψε την απόφαση «η οποία ελήφθη από μικρή πλειοψηφία αραβικών χωρών και υποστηρικτών τους» ως «εχθρική, μη ισορροπημένη και μη αναγκαία» και ανακοίνωσε ότι «δεν θα συνεργασθεί στην εφαρμογή του τμήματος της απόφασης» που προβλέπει τη σύσταση μιας διεθνούς ανακριτικής επιτροπής.
 Στο Κάιρο, ο επικεφαλής του πολιτικού τμήματος της Οργάνωσης για την Απελευθέρωση της Παλαιστίνης, Φαρούκ Καντούμι, δήλωσε ότι οι υπουργοί Εξωτερικών του Αραβικού Συνδέσμου θα προτείνουν στη σύνοδο κορυφής, που διεξάγεται σήμερα και αύριο, τη «σύσταση δικαστηρίων που θα δικάσουν αυτούς που διέπραξαν αυτά τα εγκλήμαυτα κατά του παλαιστινιακού λαού και θα ζητήσουν από το Συμβούλιο Ασφαλείας του ΟΗΕ να κατευθύνει αυτή τη διαδικασία».
