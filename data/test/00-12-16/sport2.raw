Καζάνι που βράζει είναι ο ΠΑΟΚ καί όλοι περιμένουν πλέον από στιγμή σε στιγμή να σκάσει! Η ομάδα παίζει αύριο στο Βύρωνα με τον Αθηναϊκό, αλλά κανείς δεν ασχολείται με το ματς. Ολοι περιμένουν τη συνέντευξη Τύπου του Ντούσαν Μπάγεβιτς την επόμενη του αγώνα και στην οποία θεωρούν ότι θα ανακοινώσει την αποχώρησή του! 
 Οι εκδοχές για την αποχώρηση Μπάγεβιτς από την προχθεσινή προπόνηση της ομάδας είναι δύο: 
 *Η άκρατη μεταγραφολογία, που αποσπάει το ενδιαφέρον βασικών του ποδοσφαιριστών από το πρωτάθλημα και η οποία φέρει στο επίκεντρο τον Γιώργο Μπατατούδη, και
 *Το πρόβλημα που συνεχίζεται στις εγκαταστάσεις της Ευκαρπίας με το νερό (έχει κοπεί γιατί είναι απλήρωτο!) και του οποίου τη λύση εξεβίασε με την αποχώρησή του ο Μπάγεβιτς.
 Η αποχώρηση και η μεταγραφολογία, όχι μόνο στο σκέλος παραχώρησης παικτών, αλλά και απόκτησης, θ' αποτελέσουν αντικείμενο συζήτησης Μπατατούδη - Μπάγεβιτς. Ο μεγαλομέτοχος του ΠΑΟΚ λέει ότι «δεν δέχτηκε καμία επίσημη πρόταση» και ότι «έμαθε για το ενδιαφέρον των Ιταλών» για τους Βενετίδη και Ναλιτζή. Επαναλαμβάνει ότι για όποια απόφαση για παραχώρηση θα ζητήσει τη γνώμη του Μπάγιεβιτς και δεν πρόκειται να κάνει ούτε βήμα χωρίς το «ναι» του. Εκείνο που πραγματικά απασχολεί το μεγαλομέτοχο είναι οι ξένοι οι οποίοι και κοστίζουν και δεν προσφέρουν. Σε αυτή τη διαπίστωση ταυτίζεται και η τεχνική ηγεσία και αναζητούνται δρόμοι να φύγει αυτό το μεγάλο φορτίο από τον ΠΑΟΚ και να αναζητηθούν άλλες λύσεις, δοκιμασμένες στον ελληνικό χώρο, όπως με την περίπτωση του Ουντέζε.
 Ο Μπατατούδης, όπως λένε συνεργάτες του, αποφάσισε ότι το φορτίο είναι μεγάλο από ποδόσφαιρο και μπάσκετ και αναζητά ήδη συνεταίρο, όχι μόνο σ' αυτή την προσπάθεια, αλλά και στις επιχειρηματικές του δραστηριότητες. Επαφές γίνονται, αλλά τίποτε το ουσιαστικό δεν υπάρχει έως τώρα. Φέρεται, όμως, αποφασισμένος να συνεχίσει. Μέσα σε αυτό το κλίμα θα συναντηθεί με τον ερασιτέχνη, παρόντος και του Απόστολου Αλεξόπουλου, κατόχου του 34% του μετοχικού κεφαλαίου της ΚΑΕ. Ζητούν να ακούσουν, από πρώτο χέρι, τι γίνεται με τις ΠΑΕ και ΚΑΕ και πού μπορούν οι ίδιοι να φανούν χρήσιμοι.
 Και μέσα σε όλα αυτά τα χρέη που πνίγουν τον ΠΑΟΚ, ο Μπατατούδης έχει να αντιμετωπίσει και την οργή του κόσμου. Οι Συνδεσμίτες απείλησαν ήδη τον πρόεδρο της ομάδας ότι έτσι και τεθεί θέμα αποχώρησης του Μπαγεβιτς από την ομάδα, τότε θα γίνει... πόλεμος. Γι' αυτό και τη Δευτέρα αναμένεται με αγωνία η συνέντευξη του προπονητή του «δικεφάλου».
 Στο αγωνιστικό μέρος, τώρα, ο Μπάγεβιτς δεν μπορεί να υπολογίζει για το αυριανό παιχνίδι στον Βύρωνα και στον Χασιώτη, πέραν των απουσιών των Καμπς, Μπορμπόκη και Αμπονσά. Στη διάθεσή του θα είναι οι δύο Σέρβοι, Μπράτιτς και Σπάσιτς.
