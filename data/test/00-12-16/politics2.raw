Η επόμενη ημέρα της εξαγγελίας κόμματος βρήκε το δήμαρχο της Αθήνας να ακολουθεί το συνηθισμένο του πρόγραμμα, μόνο που αυτή τη φορά παρακολούθησε με ιδιαίτερο ενδιαφέρον την υποδοχή που είχε η αναγγελία του από τον Tύπο. Ο Δ. Αβραμόπουλος δεν έχει λόγο να αισθάνεται αδικημένος από τον προσκείμενο στη Ν.Δ. Tύπο, ο οποίος κατέγραψε στην πλειονότητά του από θετικά έως ουδέτερα την κίνησή του.
 Αυτό που σχεδιάζει τώρα, είναι να απαντήσει στις βολές που δέχτηκε από βουλευτές και στελέχη της Ν.Δ., ότι δηλαδή θα πρέπει να παραιτηθεί από το δήμο.Τις απαντήσεις του αναμένεται να τις δώσει αύριο σε τηλεοπτική του συνέντευξη (στο Μega). Παράλληλα, σε συσκέψεις με τους συνεργάτες του οργανώνει τα επόμενα βήματά του, τα οποία, σύμφωνα με πληροφορίες, είναι
 α) η ανακοίνωση της λειτουργίας του προσωπικού του γραφείου (σε περιοχή κοντά στο ξενοδοχείο «Κάραβελ») 
 β) η εξεύρεση συνεργατών, οι οποίοι θα πλασιώσουν το κόμμα του σε πρώτη φάση
 γ) οι ζυμώσεις με εκείνους τους βουλευτές, οι οποίοι είναι πρόθυμοι να τον ακολουθήσουν στο πολιτικό του εγχείρημα και τους οποίους θα εμφανίζει σταδιακά
 δ) η σύνταξη του κειμένου της ιδρυτικής διακήρυξης, η οποία όμως δεν θα εμφανιστεί σύντομα.
 Ο δήμαρχος εκτιμά πως ο απόηχος από την εξαγγελία του ήταν ιδιαίτερα θετικός, ακόμη και από Νεοδημοκράτες βουλευτές, οι οποίοι, με μικρές εξαιρέσεις, δεν ακολούθησαν την τακτική της αποδοκιμασίας, όπως θα επιθυμούσε η Ρηγίλλης.
