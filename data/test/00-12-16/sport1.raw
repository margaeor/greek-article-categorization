Τον «ασκό του Αιόλου» άνοιξε η, επίσημη πλέον, χθεσινή ανακοίνωση της απόφασης του ΑΣΕΑΔ να επιτρέψει τη συμμετοχή του Τούρκου μπασκετμπολίστα της ΑΕΚ Ιμπραήμ Κουτλουάι, χωρίς περιορισμούς και στο ελληνικό πρωτάθλημα.
Η Ελληνική Ομοσπονδία Καλαθοσφαίρισης αντέδρασε άμεσα με έκτακτη ανακοίνωση, με την οποία επιτέθηκε με σκληρή γλώσσα κατά της συγκεκριμένης απόφασης τονίζοντας ότι το ΑΣΕΑΔ έκανε υπέρβαση των αρμοδιοτήτων του. Μάλιστα κάνει λόγο και για σκοπιμότητες και μια αλυσίδα αποφάσεων που αποβλέπουν στη «διάλυση του ελληνικού μπάσκετ». Αναφέρει λοιπόν η ΕΟΚ: 
 «Το ΑΣΕΑΔ με μια πρωτοφανή διοικητικά, αβάσιμη νομικά, αλλά άκρως προκλητική για το δημόσιο αίσθημα απόφασή του, έκρινε καθ' υπέρβαση κάθε δικαιοδοτικής και διοικητικής αρμοδιότητας ότι ο τουρκικής υπηκοότητας καλαθοσφαιριστής Κουτλουάι έχει το δικαίωμα να αγωνίζεται χωρίς περιορισμό στο εθνικό μας πρωτάθλημα. Η απόφαση αυτή, εκτός των ερωτηματικών σκοπιμότητας τα οποία προκαλεί στη φίλαθλη κοινή γνώμη, έρχεται να προσθέσει ακόμη έναν κρίκο στην αλυσίδα των ανεύθυνων ενεργειών και αποφάσεων εκείνων που απεργάζονται τη διάλυση του "ΕΛΛΗΝΙΚΟΥ ΜΠΑΣΚΕΤ". Επιτέλους, δεν πάει άλλο. Το ερώτημα μεγάλο, ας απαντηθεί: Ποιος έχει την ευθύνη και την αρμοδιότητα του εθνικού αναπτυξιακού σχεδιασμού, της εθνικής αθλητικής παραγωγής και της εθνικής αθλητικής και αγωνιστικής εκπροσώπησης στα "εθνικά συγκροτήματα", τα αθλητικά δικαστήρια (ΑΣΕΑΔ) ή οι θεσμικοί φορείς της ελληνικής αθλητικής κοινωνίας (ομοσπονδίες); Η απάντηση πρέπει να είναι σαφής, καθαρή και άμεση. Η κρισιμότητα των στιγμών επιβάλλει την άμεση παρέμβαση κάθε αρμόδιου και ειδικά εκείνων, οι οποίοι έχουν την ευθύνη συγκρότησης αυτού του οργάνου (ΑΣΕΑΔ), το οποίο άλλωστε χαρακτηρίζεται από τις περίεργες αποφάσεις, τις οποίες κατά καιρούς έχει εκδώσει».
 Πάντως μη φανταστείτε ότι και η ΑΕΚ πρόλαβε να χαρεί και πολύ. Ο Κουτλουάϊ, μόλις έμαθε την απόφαση και σιγουρεύτηκε ότι τώρα η ομάδα του τον έχει μεγαλύτερη ανάγκη, έστειλε εξώδικο απαιτώντας να του καταβληθούν τα 129 χιλιάδες δολάρια που του οφείλονται μέχρι τις 22 Δεκεμβρίου. Σε αντίθετη περίπτωση θα καταγγείλει και θα ζητήσει το «λέτερ οβ κλίαρενς» για να συνεχίσει την καριέρα του στην πατρίδα του.
