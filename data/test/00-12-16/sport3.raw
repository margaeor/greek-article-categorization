 «H πρόσληψη ξένου προπονητή θα καθυστερήσει αρκετά. Εως τα μέσα Ιανουαρίου δεν πρόκειται να υπάρξει ουσιαστική εξέλιξη. Εξετάζουμε κάποιες περιπτώσεις, αλλά αναζητούμε ακόμα την ιδανική λύση για την τεχνική ηγεσία του Ολυμπιακού». Με τον Τάκη Λεμονή στον πάγκο του θα βγάλει την χρονιά ο Ολυμπιακός, αλλά και θα πάει τον Ιανουάριο στα ντέρμπι με την ΑΕΚ στο κύπελλο, όπως και κόντρα στους Ηρακλή, Αρη στο πρωτάθλημα. Κορυφαίο διοικητικό στέλεχος της πειραϊκής ΠΑΕ με δήλωσή του χθες στην «Ε» ξεκαθάρισε ότι οι «ερυθρόλευκοι» ουσιαστικά ποντάρουν στον Λεμονή και μόνο «αν στραβώσουν τα πράγματα τον Ιανουάριο» ο Ολυμπιακός θα επισπεύσει τις διαδικασίες για προπονητή πριν από το καλοκαίρι.
 Ουσιαστικά, δηλαδή, το βάρος πέφτει στους ποδοσφαιριστές, οι οποίοι γνωρίζουν ότι η διοίκηση δεν θα ανεχθεί στο μέλλον εμφανίσεις και αποτελέσματα τύπου... Αιγάλεω και, όπως υποστήριξε στέλεχος της ΠΑΕ: «Βγάλαμε το δύσκολο πρόγραμμα και είμαστε τέσσερις βαθμούς μπροστά από τον ΠΑΟ. Τώρα που έρχονται τα πιο εύκολα δεν θα υπάρχει καμία δικαιολογία αν χάσουμε έδαφος».
 Ο Σωκράτης Κόκκαλης, πάντως, εντείνει τις προσπάθειές του για την ανεύρευση ξένου τεχνικού, έτσι ώστε να προλάβει τα -τυχόν- δυσάρεστα κατά τη διάρκεια του πρωταθλήματος και του κυπέλλου και, σύμφωνα με πληροφορίες, το όνομα το οποίο τον ενδιαφέρει περισσότερο είναι αυτό του Τζιανλούκα Βιάλι. Ο Ιταλός έχει πάρει το προβάδισμα στην προτίμηση του προέδρου του Ολυμπιακού, ο οποίος βέβαια δεν έχει εγκαταλείψει ακόμα τις περιπτώσεις των Κριστόφ Ντάουμ, Οτο Ρεχάγκελ, Ρουντ Γκούλιτ.
 Ο Τάκης Λεμονής όμως ασχολείται με τον αγώνα με τον ΠΑΣ Γιάννινα (ο Ολυμπιακός εκτίει την τρίτη και τελευταία ποινή της τιμωρίας του), ενώ έβαλε χθες τις φωνές στους ποδοσφαιριστές για την απόδοσή τους και το αποτέλεσμα στο ματς με το Αιγάλεω. «Είμαστε ο Ολυμπιακός και δεν πρέπει να ξεφτιλιζόμαστε με αυτόν τον τρόπο. Πρέπει να ντρεπόμαστε όλοι γι' αυτό που έγινε». Οσο για τον αγώνα αύριο το απόγευμα (5 μ.μ.) στη Ρόδο ο Λεμονής αναμένεται να κρατήσει εκτός ενδεκάδας τους περισσότερους από αυτούς που αγωνίστηκαν κόντρα στο Αιγάλεω και θα χρησιμοποιήσει τους Ελευθερόπουλο, Πατσατζόγλου, Αμανατίδη, Ανατολάκη, Γεωργάτο, Μαυρογενίδη, Ζε Ελίας, Τζόρτζεβιτς, Νινιάδη ή Ζέτερμπεργκ, Τζιοβάνι και Αλεξανδρή.
