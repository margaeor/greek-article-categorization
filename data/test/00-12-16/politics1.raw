 «Παραιτήσου δήμαρχε», θα φωνάξει σύντομα η ηγεσία της Νέας Δημοκρατίας καλώντας τον Δημήτρη Αβραμόπουλο να φύγει από τη δημαρχία της Αθήνας, με το επιχείρημα ότι βρέθηκε σ' αυτή τη θέση λόγω της στήριξης που του παρείχε η ίδια.
 Για την ηγεσία της Ρηγίλλης έχει αρχίσει ήδη η αντίστροφη μέτρηση σε ό,τι αφορά το δήμαρχο. Θ' αρχίσει την έμμεση εναντίον του επίθεση, η οποία θα ξεκινά από καταγγελίες και ερωτήματα για τον τρόπο εξεύρεσης οικονομικών πόρων και θα φτάνει μέχρι τις πιέσεις για να παραιτηθεί.
 Οπως δημοσίευσε χθες η «Ε», η ηγεσία της Ρηγίλλης θα αρχίσει να ζητεί από τους δημοτικούς συμβούλους της πλειοψηφίας στο Δήμο της Αθήνας (που πρόσκεινται σ' αυτήν) να αμφισβητούν τις κινήσεις του στο δήμο και να άρουν την εμπιστοσύνη τους στο πρόσωπό του. Το δεύτερο επίπεδο πιέσεων προς το δήμαρχο θα αφορά τις πιέσεις για άμεση παραίτηση από το δημαρχιακό θώκο.
 Ο Κώστας Καραμανλής δεν σκοπεύει να απαντήσει ο ίδιος στο δήμαρχο, αλλά μέσω στενών συνεργατών του θα ζητεί από το δήμαρχο να παραιτηθεί. Το επιχείρημά τους θα είναι διπλό. Αφενός ότι εξελέγη στη θέση του δημάρχου με τη στήριξη της Νέας Δημοκρατίας και άρα έχει την ηθική υποχρέωση να παραιτηθεί τώρα που δεν ανήκει σ' αυτήν, αφετέρου θα επικαλεστούν αυτό που ο ίδιος είχε πει στο παρελθόν, ότι δηλαδή αφ' ης στιγμής εξελέγη δήμαρχος έχει καταθέσει την κομματική ταυτότητά του, άρα θα πρέπει τώρα που είναι όχι απλώς μέλος, αλλά αρχηγός ενός νέου κόμματος να παραιτηθεί.
 Οι πιέσεις αυτές θα ασκηθούν είτε μέσω του κοινοβουλευτικού εκπροσώπου της N.Δ., Π. Παυλόπουλου, είτε μέσω του γραμματέα της κοινοβουλευτικής ομάδας, Δ. Σιούφα.
 Ηδη τα δύο αυτά στελέχη επιτέθηκαν χθες στο δήμαρχο αφήνοντας αιχμές για παραίτηση. Ο κ. Παυλόπουλος είπε ότι «σε ό,τι αφορά τις σχέσεις του κ. Αβραμόπουλου με τη Ν.Δ., είναι γνωστό ότι τόσο ο ίδιος όσο και τα στελέχη που βρίσκονται στο χώρο της Νέας Δημοκρατίας ή προέρχονται από αυτήν οφείλουν την πολιτική υπόστασή τους στη μεγάλη φιλελεύθερη παράταξη», ζητώντας έτσι εμμέσως από το δήμαρχο να παραιτηθεί.
 Στο ίδιο μήκος κύματος και μάλλον πιο επιθετικός, ο Δ. Σιούφας είπε πως «το αναμάσημα διαπιστώσεων, με γενικόλογο ξύλινο και παλαιοκομματικό πολιτικό λόγο, δείχνει ότι προφανώς έγινε πολύς θόρυβος για το τίποτα». Και με ύφος προειδοποίησης, είπε: «Ο δήμαρχος Αθηναίων έκανε την προσωπική επιλογή του. Δικαίωμά του. Ανέλαβε ταυτόχρονα και τις ευθύνες του...».
 Στον πρωινό καφέ της Ρηγίλλης χθες, αποφασίστηκε ακόμη να ωθούνται μεσαία στελέχη του κόμματος να θέτουν επιτακτικά στις δημόσιες δηλώσεις τους το θέμα της χρηματοδότησης του κόμματος Αβραμόπουλου. Ανάλογα υπονοούμενα άφησε χθες ο Πρ. Παυλόπουλος στη Βουλή, αλλά θα το κάνουν αμέσως και ευθέως τα άλλα στελέχη του κόμματος, εμπλέκοντας το δήμαρχο με συγκεκριμένους επιχειρηματίες.
 Η Νέα Δημοκρατία άφηνε να διαρρέει ακόμη, χθες, πως ο Δ. Αβραμόπουλος πριν κάνει τη διακήρυξή του απευθύνθηκε σε περίπου 30 νομάρχες σε όλη τη χώρα (και από το ΠΑΣΟΚ και από τη Ν.Δ.), για να συνυπογράψουν κείμενο στήριξής του, αλλά αυτοί αρνήθηκαν.
 Ομως η ηγεσία της Ν.Δ. δεν θα αρκεστεί εδώ. Στους στόχους της είναι να κάνει θεαματικές κινήσεις με τις οποίες θ' αλλάξει το ήδη βεβαρημένο κλίμα που επικρατεί και το οποίο δεν οφείλεται μόνο στο κόμμα Αβραμόπουλου, αλλά και στην επιστολή Μπακογιάννη, που επέκρινε τους χειρισμούς της ηγεσίας του κόμματος, και τις δηλώσεις Μητσοτάκη, με τις οποίες εξήρε τους κυβερνητικούς χειρισμούς στη Νίκαια.
 Ετσι, ο Κώστας Καραμανλής ήδη μεθοδεύει την προσέγγισή του με τον Γιώργο Σουφλιά, προκειμένου να τον επαναφέρει στο κόμμα, μια κίνηση που θα είχε χαρακτήρα απάντησης στην αποχώρηση Αβραμόπουλου. Ηδη, υπάρχει επαφή των δύο (Καραμανλή-Σουφλιά), μέσω τρίτων προσώπων (και όχι απευθείας), τα οποία μεταφέρουν τις θέσεις τους. Προς το παρόν υπάρχει μια δυστοκία, καθώς αναζητείται μια τέτοια θέση στο κόμμα την οποία θα καταλάμβανε ο κ. Σουφλιάς ανάλογη των απαιτήσεών του (αρκετά υψηλό πόστο), αλλά και του τρόπου με τον οποίο θα επανέλθει. Ανάλογες προσπάθειες προσέγγισης θα γίνουν στο άμεσο μέλλον και με τον Ανδρέα Ανδριανόπουλο.
 Πάντως, ο κ. Καραμανλής ήδη έχει αρχίσει να δέχεται βολές από τα στελέχη του, τα οποία τον κατηγορούν ότι λόγω των χειρισμών του επέτρεψε στον Δ. Αβραμόπουλο να δημιουργήσει κόμμα. Ο Σωτήρης Χατζηγάκης τόνισε πως η Ν.Δ. έδωσε τα περιθώρια στο δήμαρχο να προχωρήσει, αφού έχει ασαφή πολιτική ταυτότητα και δεν υλοποίησε την τακτική του μεσαίου χώρου. Και τόνισε ότι δεν αξιοποιούνται αξιοκρατικά τα στελέχη της.
 Ο Σωτήρης Κούβελας είπε ότι η Ν.Δ. δεν έχει ξεκάθαρες θέσεις και χρειάζεται διανομή ρόλων με πολιτικά κριτήρια και όχι προσωπικά. «Χρειάζεται ξεκάθαρες θέσεις, πρόγραμμα, δράση, διανομή ρόλων», είπε. Ανάλογες κριτικές φωνές θα πολλαπλασιαστούν στο επόμενο διάστημα και εκ των πραγμάτων θα φέρουν τον πρόεδρο της Ν.Δ. σε δύσκολη θέση, αφού στις φωνές αυτές θα προστεθεί εκείνη της Ντόρας Μπακογιάννη, του Κ. Μητσοτάκη και άλλων.
