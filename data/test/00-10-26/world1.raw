 Αρχίζει σήμερα και επισήμως η προεκλογική εκστρατεία στη Σερβία, αφού χθες διελύθη και επισήμως η Βουλή, ενώ στο Κοσσυφοπέδιο οι Αλβανοί εκφράζουν δυσπιστία για τις προθέσεις του νέου προέδρου της Γιουγκοσλαβίας, ο οποίος ανέλαβε την ευθύνη για τα εγκλήματα που διεξήχθησαν στη σερβική επαρχία, επί ημερών Μιλόσεβιτς.
 Ο πρόεδρος της Σερβίας, Μίλαν Μιλουτίνοβιτς, ανακοίνωσε στους δημοσιογράφους ότι υπέγραψε το διάταγμα για τη διάλυση της Βουλής. Λίγο αργότερα, ο πρόεδρος της Βουλής, Ντράγκαν Τόμιτς, δήλωσε στους δημοσιογράφους ότι πήρε επιστολή του
Μιλουτίνοβιτς, με την οποία ενημερώθηκε για τις προθέσεις του περί διάλυσης της Βουλής και κατά συνέπεια εκείνος προκήρυξε βουλευτικές εκλογές για τις 23 Δεκεμβρίου. «Η εκλογική διαδικασία θα αρχίσει στις 26 Οκτωβρίου», δήλωσε ο Τόμιτς, που σημαίνει ότι από σήμερα αρχίζει και τυπικά η προεκλογική περίοδος.
 Σε τηλεοπτικό διάγγελμά του, ο Μιλουτίνοβιτς εξέφρασε την ευχή «η νέα προσωρινή κυβέρνηση της Σερβίας να επιτύχει έως τις νέες εκλογές». Ο Μιλουτίνοβιτς κάλεσε τον Τύπο και την κοινή γνώμη στη Σερβία «να σταματήσει τις αναξιοπρεπείς επιθέσεις εναντίον του πρώην προέδρου της Γιουγκοσλαβίας Σλόμπονταν Μιλόσεβιτς και της οικογένειάς του. Ο Σέρβος πρόεδρος δήλωσε ακόμη ότι η νέα κυβέρνηση πρέπει να εξομαλύνει και να σταθεροποιήσει την πολιτική και την οικονομική κατάσταση, ώστε οι εκλογές να διεξαχθούν σε «δημοκρατική ατμόσφαιρα». Πάντως, ο νέος αντιπρόεδρος της Σερβίας Νεμπόιζα Κόβιτς, που προέρχεται από την Ενωμένη Αντιπολίτευση, παραδέχτηκε ότι είναι ακόμα αυξημένη
η πολιτική ένταση στη χώρα. Αλλωστε, η έκκληση Μιλουτίνοβιτς στα μέσα ενημέρωσης έγινε μετά από αλλεπάλληλες επιθέσεις που εκδηλώνονται μέσω των ΜΜΕ, που έχουν περάσει στα χέρια αντιπάλων του ανατραπέντος προέδρου.
 Στο Κοσσυφοπέδιο, οι Αλβανοί ανέφεραν ότι παρά τη θετική στάση του Κοστούνιτσα
γύρω από τα εγκλήματα των Σέρβων, ο νέος πρόεδρος θα έπρεπε να πάρει συγκεκριμένα μέτρα πριν από τις δηλώσεις του, για να γίνει πιστευτός. Οι περισσότερες εφημερίδες αγνόησαν τις δηλώσεις του προέδρου, ενώ η αλβανική εφημερίδα «Κόχα Ντιτόρε» «έθαψε» το θέμα στην 5η σελίδα. Στη Βιένη έγινε γνωστό ότι η τρόικα της ΟΑΣΕ θα συνεδριάσει την Παρασκευή για να υποστηρίξει τις μεταρρυθμίσεις στη Γιουγκοσλαβία και την επιστροφή της στους κόλπους της Οργάνωσης.
