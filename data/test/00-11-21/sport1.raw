 Στην πόλη-πρότυπο της βιομηχανικής επανάστασης, όπου άνθισε η υφαντουργία του 19ου αιώνα, ο Παναθηναϊκός έφθασε με καθυστέρηση μιάμισης ώρας και μ' ένα κρυφό όνειρο: να πιάσει μια απόδοση όμοια με αυτήν στο Ντέλε Αλπι, ανεξαρτήτως αν χάσει ή στην καλύτερη περίπτωση φέρει ισοπαλία.
 Οι γνωρίζοντες το θρύλο των «Μπέμπηδων» και το «θέατρο των ονείρων» για κάθε ποδοσφαιριστή, το «Ολντ Τράφορντ», το χορτάρι του οποίου πάτησαν κολοσσιαία ονόματα του «βασιλιά των σπορ», από σεβασμό στην ιστορία απέφυγαν χθες κατά τη διάρκεια του ταξιδιού οποιοδήποτε σχόλιο. Μόνο ο Αγγελος Φιλιππίδης, στο Ελληνικό, είπε, «πάμε να παίξουμε με την καλύτερη ομάδα της Ευρώπης», προσθέτοντας ότι ο «Παναθηναϊκός, όπως απέδειξε στο πρόσφατο παρελθόν, έχει δυνατότητες να σταθεί αξιοπρεπώς σε οποιοδήποτε γήπεδο».
 Tα φαλτσοσφυρίγματα του Νίκου στην Τούμπα έμοιαζαν περασμένα ξεχασμένα, μέχρι που τα θύμισε ο πρόεδρος του ΠΑΟ, απαντώντας σε σχετική ερώτηση, με πολλή ειρωνεία: .
 «Yστερα απ' αυτή τη διαιτησία, είμαι υποχρεωμένος να συμμορφωθώ στις υποδείξεις του Αθλητικού Δικαστή και να συμφωνήσω ότι το πρωτάθλημα δεν είναι αναξιόπιστο».
 Από πλευράς παικτών ή προπονητικού τιμ ουδείς ασχολήθηκε πάντως με όσα έγιναν το Σάββατο στη Θεσσαλονίκη. Ολοι είχαν το μυαλό τους στη μεγάλη αναμέτρηση, με την οποία ξεκινάει η συμμετοχή τους στη δεύτερη φάση του Τσάμπιονς Λιγκ.
 Στο διεθνές αεροδρόμιο Ρίνγκουεϊ, 15 χλμ. νότια από το κέντρο του Μάντσεστερ, κατά την άφιξη της ελληνικής αποστολής δεν εμφανίστηκαν Αγγλοι δημοσιογράφοι, ούτε κάμερες τηλεοπτικών σταθμών. Στο γήπεδο ωστόσο, απόψε το βράδυ δεν θα πέφτει καρφίτσα, αφού 5.000 εισιτήρια που βγήκαν στα ταμεία του «Ολντ Τράφορντ» το πρωί, των 10.000 και 15.000 δρχ., εξαφανίστηκαν πριν νυχτώσει.
 Ο Παναθηναϊκός βρήκε εδώ έναν αγγλικό καιρό, με πολλή υγρασία και 5 Κελσίου.
 Για τους περισσότερους «πράσινους» η κόντρα με τη Μάντσεστερ μοιάζει με παιδικό όνειρο που σήμερα θα γίνει πραγματικότητα. Eνδεικτική είναι η δήλωση ενός έμπειρου, του 32χρονου Περουβιανού Πέρσι Ολιβάρες: 
 «Δεν περίμενα ποτέ ότι θα παίξω εναντίον της Μάντσεστερ στο Ολντ Τράφορντ. Ετσι είναι όμως το ποδόσφαιρο, σου επιφυλάσσει ανά πάσα στιγμή εκπλήξεις».
 Ο σερ Αλεξ Φέργκιουσον, ο 59χρονο Σκοτσέζος που λατρεύεται από τον κόσμο της Γιουνάιτεντ, επέστρεψε από το...γάμο του γιου του στο Κέιπ Τάουν, στις δηλώσεις του, ωστόσο, για τον αγώνα ήταν φειδωλός.
 Στήθηκε κυρίως στα προβλήματα τραυματισμών που αντιμετωπίζει με το Νορβηγό σέντερ-μπακ Ρόνι Γιόνσεν, το γνωστό και μη εξαιρετέο Ράιαν Γκιγκς και τον επίσης Νορβηγό επιθετικό Ολε Γκούναρ Σόλσκγιερ. Από τους τρεις περισσότερες πιθανότητες να αγωνιστεί έχει ο Γκιγκς κι αυτός στο δεύτερο, αφού μάλλον στη θέση του θα ξεκινήσει ο Νίκι Μποντ.
 Οποιοι κι αν παίξουν πάντως λίγη σημασία έχει αφού οι «Μπέμπηδες» είναι μία ακούραστη μηχανή παραγωγής γκολ όταν παίζουν στην έδρα τους. Στην ουσία ο Φέργκιουσον δεν ασχολήθηκε ιδιαίτερα με τον Παναθηναϊκό. Απλώς όταν ρωτήθηκε, αρκέστηκε στο στερεότυπο «μια ομάδα που έχει αποκλείσει τη Γιουβέντους, ασφαλώς δεν είναι τυχαία και αξίζει το σεβασμό μας».
 Στον αντίποδα, στο ελληνικό στρατόπεδο, «άγνωστοι αι βουλαί» του Αναστασιάδη περί της ενδεκάδας. Πάγια αρχή άλλωστε του προπονητή του ΠΑΟ είναι να μην εξωτερικεύει τις σκέψεις του.
 Ερωτηματικό μεγάλο στην επίθεση είναι ποιος θα πλαισιώνει τον Νίκο Λυμπερόπουλο. Ο Γκόραν Βλάοβιτς που σκόραρε στην Τούμπα, ο Ιγκόρ Σιπνιέφσκι -η άλλη μεγάλη έκπληξη του ντέρμπι με τον ΠΑΟΚ (ο οποίος, σημειωτέον αγωνιζόμενος δεκαπεντάλεπτα καταφέρνει και δίνει λύσεις), ο εκτελεστής του Αμβούργου Γιώργος Νασιόπουλος ή, τέλος, ο πολύπειρος και πάντα επικίνδυνος Κριστόφ Βαζέχα; Το βράδυ θα ξέρουμε...
