 «Ηλθαμε να κοιτάξουμε κατάματα τον αντίπαλο». Ο Αγγελος Αναστασιάδης προσπάθησε στη χθεσινή συνέντευξη Τύπου στο Μάντσεστερ να διώξει το άγχος από τους παίκτες του, ενόψει της αποψινής δοκιμασίας του Παναθηναϊκού στο Ολντ Τράφορντ, κόντρα στην περίφημη Μάντσεστερ Γιουνάιτεντ.
 «Το θέμα είναι τι θα κάνουμε εμείς» δήλωσε ο Αναστασιάδης καί συμπλήρωσε: «Πιστεύω πως αν ξεχάσουμε τη μαγεία πού εκπέμπει το όνομα και ο θρύλος της Μάντσεστερ λίγο πριν ξεκινήσει το παιχνίδι, μπορούμε να πετύχουμε πολλά. Δεν χρειάζεται να μιλήσω για τις δυνατότητες της Γιουνάιτεντ, αλλά θεωρώ ότι είμαστε ικανοί να αντεπεξέλθουμε σε αυτή την πρόκληση, αρκεί να κάνουμε πράξη στο γήπεδο αυτά που μπορούμε».
 Σε ερώτηση Αγγλου συναδέλφου γιά το αν θα χρησιμοποιήσει παίκτη επάνω στον Ντέιβιντ Μπέκαμ, ο Αναστασιάδης ήταν σαφέστατος: «Δεν θα κοιτάξουμε απλά τον Μπέκαμ από μόνο του αλλά ολόκληρη την ομάδα της Μάντσεστερ. Αν μείνουμε στον Μπέκαμ, θα είναι καταστροφή για εμάς».
 Τέλος, ερωτηθείς για τις σχέσεις του με τον Πορτογάλο Πάολο Σόουζα, ο προπονητής του Παναθηναϊκού απέφυγε με... ντρίμπλα την παγίδα: «Είναι γνωστό ότι ο Σόουζα είναι τραυματίας και γι' αυτό έμεινε στην Αθήνα», απάντησε...
 Μετά τη συνέντευξη Τύπου ο Αναστασιάδης πήγε κατ' ευθείαν στο γήπεδο όπου προπόνησε την ομάδα αλλά και πάλι έκρυψε τα χαρτιά του, σε ό,τι έχει να κάνει με τον παρτενέρ του Λυμπερόπουλου στην επίθεση.
