 τεταμένη κατάσταση στη νότια Σερβία και οι σχέσεις της Γιουγκοσλαβίας με το Μαυροβούνιο είναι δύο από τα καίρια θέματα που προβάλουν πιεστικά την επαύριο των εκλογών στη Σερβία.
 Την ώρα που το ένα σώμα του γιουγκοσλαβικού Κοινοβουλίου καλούσε τον ΟΗΕ να επισπεύσει την απομάκρυνση των Αλβανών ανταρτών από τη ζώνη ασφαλείας στο Nότο, ο Μαυροβούνιος πρόεδρος ξεκαθάριζε ότι δεν θα παραμείνει στη θέση του αν
ο λαός του ταχθεί εναντίον της ανεξαρτησίας σε δημοψήφισμα.
 Η Ανω Βουλή του γιουγκοσλαβικού Κοινοβουλίου με δήλωσή της, χθες, κάλεσε το Συμβούλιο Ασφαλείας του ΟΗΕ να ορίσει προθεσμία για την αποχώρηση των Αλβανών ανταρτών από τη ζώνη ασφαλείας κατά μήκος των διοικητικών συνόρων μεταξύ Κόσοβο και Σερβίας. Σε διαφορετική περίπτωση, προειδοποίησε, η Γιουγκοσλαβία θα εκδιώξει τους αντάρτες διά της βίας. Με την ίδια δήλωση, η Ανω Βουλή κατέστησε την υπό το ΝΑΤΟ ειρηνευτική δύναμη στο Κόσοβο «άμεσα υπεύθυνη» για τη διείσδυση «Αλβανών τρομοκρατών» κατά μήκος των συνόρων, στην κοιλάδα του Πρέσεβο.
 Ανάλογη δήλωση αναμένεται να υιοθετήσει εντός της εβδομάδας και η Κάτω Βουλή. Ηδη όμως, πριν από δύο ημέρες, η γιουγκοσλαβική κυβέρνηση είχε ζητήσει από το Συμβούλιο Ασφαλείας να ορίσει προθεσμία για την αποχώρηση των Αλβανών ανταρτών
από τη ζώνη ασφαλείας και να περιοριστεί η έκταση της ζώνης αυτής. Χθες, μάλιστα, ανώτεροι διοικητές του γιουγκοσλαβικού στρατού περιόδευσαν στην επίμαχη περιοχή. «Είμαστε έτοιμοι να αντιμετωπίσουμε τους τρομοκράτες συμφώνως
προς τις αποφάσεις των κρατικών οργάνων», κατέστησε σαφές ο στρατηγός Βλαντίμιρ Λαζάρεβιτς, ο οποίος ανακοίνωσε επίσης ότι η σερβική αστυνομία δέχτηκε τα πυρά Αλβανών ανταρτών.
 Η είσοδος του κόμματος του Αρκάν στο σερβικό Κοινοβούλιο συνδέεται εν μέρει με
την κρίση στη νοτιοανατολική Σερβία. «Ηταν μια άμεση αντίδραση στα προβλήματα στο Nότο της Σερβίας και στη χλιαρή απάντηση της διεθνούς κοινότητας σ' αυτήν την κρίση», δήλωσε χαρακτηριστικά ο Ζόραν Τζίντζιτς, νέος πρωθυπουργός της Σερβίας.
 Εν τω μεταξύ, σύμφωνα με ανακοίνωση στην Πρίστινα, η Διεθνής Επιτροπή του Ερυθρού Σταυρού πρόκειται να αποστείλει κινητή ιατρική μονάδα στο Ντομπροσίν, ένα χωριό που ελέγχεται από τους Αλβανούς αντάρτες, προκειμένου να διαπιστώσει
τις ανάγκες του τοπικού πληθυσμού σε ιατροφαρμακευτική βοήθεια.
 Στην Ποντγκόριτσα, πρωτεύουσα του Μαυροβουνίου, ο πρόεδρος Μίλο Τζουγκάνοβιτς δήλωσε χθες ότι εάν το αποτέλεσμα του δημοψηφίσματος (που θα γίνει το επόμενο εξάμηνο με ερώτημα την ανεξαρτησία) «είναι αντίθετο με ό,τι πρεσβεύω, δεν θα παραμείνω πρόεδρος». Εξήγησε, πάντως, ότι όποιο κι αν είναι το αποτέλεσμα, η μεταξύ Σερβίας και Μαυροβουνίου «ελεύθερη διακίνηση ατόμων και αγαθών θα διασφαλιστεί». Απέκλεισε, επίσης, το ενδεχόμενο οι δύο «αδελφές δημοκρατίες» να επιβάλουν την έκδοση βίζας.
 Σε μια άλλη εξέλιξη, οι ηγέτες της Βοσνίας Ζίβκο Ράντισιτς και της Γιουγκοσλαβίας Βόιτσλαβ Κοστούνιτσα υπέγραψαν προχθές συμφωνία συνεργασίας, σε
μια προσπάθεια να ενισχύσουν τη σταθερότητα μεταξύ των δύο γειτονικών χωρών. Ο
Κοστούνιτσα υποσχέθηκε να τηρήσει η Γιουγκοσλαβία όλες τις ρήτρες της συμφωνίας του Ντέιτον, ενώ τόνισε την ανάγκη να επιστρέψουν στις εστίες τους, στη Βοσνία, όλοι οι πρόσφυγες και οι εκτοπισμένοι.
