 Με δεδομένο ότι η παράδοση για τους Βρετανούς είναι μανία, το γεγονός και μόνον ότι ο παραδοσιακός ενδυματολογικός κώδικας των Συντηρητικών δέχεται πυρά
εκ των έσω αρκεί για να ταρακουνήσει τη λιμνάζουσα ψυχρότητα του στιλ τους.
 Το «αρτηριοσκληρωτικό» ριγέ σακάκι τους, που χαρακτήρισε γενιές και γενιές Συντηρητικών, δέχεται επικρίσεις από κάποιους που -ανεξήγητο πώς- τολμούν να δουν πέρα από το αυστηρό του πέτο. Η Αμάντα Πλέιτελ, γραμματέας Τύπου του Γουίλιαμ Χέιγκ, έβγαλε μάλιστα «οδηγία» για τα μέλη της σκιώδους κυβέρνησης, καλώντας τους να εγκαταλείψουν το παλιομοδίτικο άκαμπτο παραδοσιακό τους ντύσιμο και να επιχειρήσουν μια προσέγγιση πιο κοντά στις νέες τάσεις.
 «Η Αμάντα μάς υπέδειξε να σταματήσουμε να φοράμε συνέχεια επίσημα κοστούμια με
λεπτές ρίγες, που μας κάνουν να μοιάζουμε με πάρτι μεσηλίκων κάθε φορά που μιλάμε στους ψηφοφόρους μας», είπε χαρακτηριστικά μέλος του σκιώδους υπουργικού συμβουλίου.
 Η κυρία Πλέιτελ, γνωστή για το κατακόκκινο κραγιόν και τα δυναμικά κοστούμια της, φέρεται μάλιστα να μίλησε ξεχωριστά στους Τόρις με τα πιο «σοβαρά» ενδυματολογικά «φάουλ» και τους προειδοποίησε για την ανάγκη να σώσουν το στιλ
τους, έστω και στην κόψη του ξυραφιού. Μια άλλη πηγή «έριξε» ευθύνες και στους
Εργατικούς, που έφεραν αέρα εκσυγχρονισμού και στην ενδυματολογική καθεστηκυία
τάξη. «Οι Εργατικοί πήγαν πιο μπροστά τα δεδομένα του ντυσίματος. Το πρόβλημά μας δεν είναι ότι είμαστε ατημέλητοι, αλλά ότι δείχνουμε εκατό χρόνια πίσω».
 Εν τω μεταξύ, η κυρία Πλέιτελ δεν είναι η πρώτη μέσα στην ιεραρχία των Τόρις που έχει επισημάνει την ανάγκη υιοθέτησης ενός νέου ενδυματολογικού κώδικα. Πριν επιστρέψει στη Βουλή των Κοινοτήτων, ο Μάικλ Πορτίγιο είχε κάνει σαφή τη θέση του για μια λιγότερο εκλεκτική συντηρητική παράταξη, εξυμνώντας ενώπιον ακροατηρίου Συντηρητικών τον ανανεωτικό αέρα που φέρνουν οι πολιτικοί ντυμένοι
με ανοιχτά στο λαιμό πουκάμισα και τζάκετ Αρμάνι.
 Οπως είναι φυσικό, κάθε πρόταση που θέλει με πείσμα να βάλει στην άκρη το παλιό και καθιερωμένο δεν είναι ευπρόσδεκτη απ' όλους. Ετσι, είναι πολλοί εκείνοι οι βουλευτές της βρετανικής αντιπολίτευσης που θεωρούν την ιδέα απορριπτέα, αφού θεωρούν ότι και οι ψηφοφόροι τους «περιμένουν» από αυτούς κάτι παραδοσιακό, το οποίο να μπορούν να εμπιστευτούν χωρίς ενδοιασμούς και το
