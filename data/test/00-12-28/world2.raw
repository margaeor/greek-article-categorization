 Παράταση στην αγωνία δίνουν τα εμπλεκόμενα μέρη στη μεσανατολική κρίση, καθώς κορυφώνονται οι παρασκηνιακές διαβουλεύσεις επί του προτεινόμενου από τον πρόεδρο Κλίντον σχεδίου ειρήνευσης. Ηδη η παλαιστινιακή πλευρά έχει διαμηνύσει
ότι δεν επρόκειτο να δώσει απάντηση χθες, οπότε εξέπνεε η προθεσμία που είχε θέσει ο Λευκός Οίκος, με την αιτιολογία ότι χρειάζεται ορισμένες διευκρινίσεις.
 Οι Παλαιστίνιοι απέστειλαν χθες μια επιστολή στον Κλίντον, στην οποία, από τη μια μεριά, παραθέτουν ορισμένα στοιχεία επί του σχεδίου και, από την άλλη, ζητούν επεξηγήσεις για το σχέδιο ανταλλαγής εδαφών. Συγκεκριμένα, η παλαιστινιακή πλευρά διαφωνεί, μεταξύ άλλων, με την προτεινόμενη από το Ισραήλ
δημιουργία ενός διαδρόμου, ο οποίος θα χωρίζει τη Δυτική Οχθη στα δύο, ενώ ζητεί να έχει τον έλεγχο σε ορισμένους αρχαιολογικούς τόπους.
 Οπως έγινε γνωστό, από τον υπουργό Ενημέρωσης των Παλαιστινίων, Γιασέρ Αμπεντ Ράμπο, η πλευρά αυτή «δεν μπορεί να δεχθεί τις συγκεκριμένες αμερικανικές ιδέες ως βάση για τη διευθέτηση της ισραηλινοπαλαιστινιακής διαμάχης», καθώς «οι Παλαιστίνιοι θα πληρώνουν το σχέδιο αυτό για πολλές γενεές», αφού αυτό δεν
είναι τίποτε καινούργιο σε σχέση με τις προηγούμενες του Καμπ Ντέιβιντ, τις οποίες οι Παλαιστίνιοι είχαν απορρίψει. Ακολούθως, ζήτησαν τις διευκρινίσεις που θεωρούν απαραίτητες για την τελική τους θέση.
 Το βράδυ της Τρίτης προς την Τετάρτη, ύστερα από τηλεφωνική συνομιλία των Μπάρακ και Αραφάτ, αποφασίστηκε οι δύο ηγέτες να συναντηθούν και πάλι σήμερα στο Σαρμ ελ Σεΐχ, με την παρουσία και του Aιγύπτιου προέδρου Χόσνι Μουμπάρακ. Στη συνάντηση αυτή αναμένεται να συμφωνηθεί το πλαίσιο επανέναρξης των συνομιλιών.
 Από την άλλη πλευρά, ο υπηρεσιακός πρωθυπουργός του Ισραήλ Εχούντ Μπάρακ συγκάλεσε χθες το υπουργικό του συμβούλιο, για να μελετήσει το σχέδιο Κλίντον.
Η συνεδρίαση διακόπηκε για αργά χθες το βράδυ, ενώ στη συνέχεια ο Μπάρακ αναμένεται να συγκαλέσει ένα «συμβούλιο ειρήνης», στο οποίο θα μετάσχουν υπουργοί και άλλες προσωπικότητες, με σκοπό την τελική έγκριση στο αμερικανικό
σχέδιο ειρήνευσης. Στο συμβούλιο αυτό θα μετάσχουν, μεταξύ άλλων, ο αρχηγός των ισραηλινών ενόπλων δυνάμεων, Σαούλ Μοφάζ, ο αρχηγός των στρατιωτικών μυστικών υπηρεσιών, Αμος Μάλκα κ.ά. Οπως δήλωσε ο υπουργός Εξωτερικών, Σλόμο μπεν Αμί, μια ειρηνευτική συμφωνία θα απαιτήσει διεθνείς εγγυήσεις για την εφαρμογή της.
 Η ειρηνευτική διαδικασία εξελίσσεται, όπως είναι φυσικό, μαζί με την προεκλογική περίοδο για την ανάδειξη νέου πρωθυπουργού του Ισραήλ. Χθες ο ηγέτης του Λικούντ, Αριέλ Σαρόν, λαμβάνοντας υπόψη του τα στοιχεία της πρόσφατης δημοσκόπησης, δήλωσε σε πολιτική εκπομπή της κρατικής τηλεόρασης ότι
είναι πρόθυμος να κάνει «οδυνηρές παραχωρήσεις, για να γίνει ειρήνη», διεκδικώντας από τον αντίπαλό του, Εχούντ Μπάρακ, μερίδιο από την πιθανότητα ειρήνευσης.
 Την ίδια ώρα οι σκληροπυρηνικοί Ισραηλινοί όχι μόνο αποδοκιμάζουν το αμερικανικό ειρηνευτικό σχέδιο, αλλά διοργανώνουν και λαϊκές διαμαρτυρίες εναντίον των παραχωρήσεων προς τους Παλαιστινίους. Αλλωστε νέα δημοσκόπηση αποκαλύπτει ότι η πλειονότητα των πολιτών στο Ισραήλ είναι αντίθετη με τις προτάσεις συμβιβασμού με την παλαιστινιακή πλευρά.
