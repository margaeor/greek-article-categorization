Το κλείσιμο του «κεφαλαίου» της δραχμής σηματοδοτεί η χθεσινή συνάντηση του πρωθυπουργού Κ. Σημίτη με το διοικητή της Τράπεζας της Ελλάδος Λ. Παπαδήμο. Βέβαια ο επίλογος πρόκειται να «γραφτεί» την ερχόμενη εβδομάδα, καθώς το Συμβούλιο Νομισματικής Πολιτικής δεν προχώρησε χθες στη μείωση των παρεμβατικών επιτοκίων κατά 1%, προκειμένου να εναρμονιστούν με αυτά της δραχμής. Στο μεταξύ με ειδική πράξη του Συμβουλίου Νομισματικής Πολιτικής καθορίστηκαν χθες και τυπικά οι νέες διαδικασίες οι οποίες θα εφαρμόζονται για
την άσκηση της νομισματικής πολιτικής από την 1.1.2001. 
 Σύμφωνα με πληροφορίες, ο διοικητής της Τράπεζας της Ελλάδος ενημέρωσε τον πρωθυπουργό για τα νέα δεδομένα που δημιουργούνται στην Οικονομία και κυρίως στον τραπεζικό τομέα από την εισαγωγή του ευρώ. 
 Ο κ. Παπαδήμος περιέγραψε τους παράγοντες που μεσοπρόθεσμα θα επηρεάζουν τον πληθωρισμό στη χώρα μας. Συγκεκριμένα επισήμανε ότι στο νέο περιβάλλον που διαμορφώνεται, με τη μετάβαση στην ενιαία νομισματική πολιτική είναι επιβεβλημένο, προκειμένου να εξασφαλιστεί η σταθερότητα των τιμών και να βελτιωθεί η διεθνής ανταγωνιστικότητα της ελληνικής οικονομίας, οι κοινωνικοί εταίροι να συνεργήσουν στη διαμόρφωση μισθολογικών αυξήσεων και τιμολογιακής πολιτικής που θα είναι συμβατές με τη σταθερότητα των τιμών. 
 Πάντως, η απώλεια των μέσων άσκησης εθνικής νομισματικής πολιτικής οδηγεί στην
ανάγκη να ασκηθεί εθνική οικονομική πολιτική, που θα επιδιώξει να αντισταθμίσει τις πληθωριστικές πιέσεις που έχουν εμφανιστεί από την άνοδο των
διεθνών τιμών του πετρελαίου και την υποχώρηση του ευρώ τους προηγούμενους μήνες. Στο πλαίσιο αυτό, η ΤτΕ έχει υπογραμμίσει την ανάγκη να ασκηθεί με συνέπεια η δημοσιονομική πολιτική, ώστε να εξασφαλιστεί σε κάθε περίπτωση η επίτευξη του πλεονάσματος που έχει εγγράψει η κυβέρνηση στον προϋπολογισμό. Η συνεπής δημοσιονομική πολιτική στοχεύει αφενός στη δημοσιονομική εξυγίανση και
αφετέρου, στη συγκράτηση των πληθωριστικών πιέσεων από την πλευρά της ζήτησης.
 Ιδιαίτερη αναφορά έγινε για τι επιπτώσεις από την προσαρμογή των δραχμικών επιτοκίων σ' αυτά του ευρώ. Το θέμα αυτό εξετάστηκε τόσο από το επιχειρηματικό
πρίσμα δηλαδή τον αντίκτυπό του στην ανταγωνιστικότητα των ελληνικών τραπεζών,
όσο και για γενικότερες κινήσεις αναδιάρθρωσης του ελληνικού τραπεζικού συστήματος. Παράλληλα εξετάστηκαν οι επιπτώσεις της αποκλιμάκωσης των επιτοκίων στο διαθέσιμο εισόδημα των καταθετών.
