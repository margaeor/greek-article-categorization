 ανιψιός και ο γαμπρός δεν περιλαμβάνονται στο στενό πυρήνα των συγγενών που δικαιούνται αποζημίωσης για ηθική βλάβη από θανατηφόρο τροχαίο, σύμφωνα με απόφαση της ολομέλειας του Αρείου Πάγου. 
 Οι αρεοπαγίτες έκριναν ότι στην οικογένεια του θύματος που, κατά τις διατάξεις
του άρθρου 932 του Αστικού Κωδικα (A.K.), έχουν δικαίωμα να λάβουν χρηματική αποζημίωση, περιλαμβάνονται οι εγγύτεροι και στενά συνδεδεμένοι συγγενείς που δοκιμάστηκαν από το θάνατο, όχι όμως ο από αδελφή γαμπρός και ο ανιψιός του θύματος. Και αυτό ανεξαρτήτως αν υπάρχουν ή όχι και άλλοι πιο στενοί συγγενείς
 Η άποψη αυτή ενισχύεται, όπως αναφέρεται στο σκεπτικό της απόφασης, και από τις διατάξεις του Α.Κ. που καθορίζουν περιοριστικά τα πρόσωπα που δικαιούνται να ζητήσουν προστασία και επιδίκαση αποζημίωσης για προσβολή της προσωπικότητας του θανόντος, όπου δεν περιλαμβάνονται οι παραπάνω συγγενείς. Μάλιστα, κατά την κρίση του ανωτάτου δικαστηρίου, προϋπόθεση για την επιδίκαση
της αποζημίωσης είναι να υπάρχουν μεταξύ του θύματος και των συγγενών του αισθήματα αγάπης και στοργής που εκτιμώνται από το δικαστήριο της ουσίας.
 Στη συγκεκριμένη υπόθεση δεν αποζημιώθηκαν ο γαμπρός και ο ανιψιός, αλλά μόνον
ο σύζυγος, το παιδί και τα αδέλφια της γυναίκας που σκοτώθηκε πριν από εννέα χρόνια σε τροχαίο στη λεωφόρο Αθηνών-Λαμίας με ευθύνη άλλου οδηγού. Και σύμφωνα με την απόφαση των αρεοπαγιτών, ορθώς δεν τους επιδικάστηκε αποζημίωση.
