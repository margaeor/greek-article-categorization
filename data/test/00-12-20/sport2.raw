Εισαγγελέας ενδέχεται να παρέμβει στην ΕΠΟ στην περίπτωση που δεν εκδικαστεί ούτε και σήμερα από τη Δικαστική Επιτροπή η προσφυγή του υφυπουργού Αθλητισμού Γιώργου Φλωρίδη κατά της απόφασης του αθλητικού δικαστή Δημήτρη Ορφανίδη, με την οποία ασκεί κανονικά τα καθήκοντά του ο Βίκτωρας Μητρόπουλος! Η ΕΠΟ όχι μόνο δεν έχει διαβιβάσει το έγγραφο της προσφυγής στη γραμματεία της Επιτροπής, αλλά σήμερα το απόγευμα έχει προγραμματιστεί να συνεδριάσει εκτάκτως το Δ.Σ. της ομοσπονδίας, το οποίο είτε θα προσπαθήσει να μπλοκάρει τη συζήτηση της έφεσης είτε θα «καθαιρέσει» τους εφέτες δικαστές που απαρτίζουν το δευτεροβάθμιο όργανο της αθλητικής δικαιοσύνης! 
 Η συνεδρίαση της Δ.Ε. έχει προγραμματιστεί για τις 6 μ.μ. κι αν... αναβληθεί με υπαιτιότητα της ΕΠΟ, τότε ο κ. Φλωρίδης θα ζητήσει την παρέμβαση εισαγγελέα για παράβαση καθήκοντος, ο οποίος ενδεχομένως θα απαγγείλει κατηγορίες κατά του προεδρείου της ομοσπονδίας. Κάτι που έχει επισημάνει στην ανακοίνωσή του ο κ. Φλωρίδης, στην οποία αναφέρεται ότι «στις παράνομες συμπεριφορές της διοίκησης της ΕΠΟ θα απαντήσει (και) η Ποινική Δικαιοσύνη».
 Σε ανακοίνωση που εξέδωσε η ΕΠΟ αναφέρεται ότι ασχολείται με το θέμα της έφεσης του υφυπουργού, «προκειμένου να διαπιστωθεί αν μη μέλη της έχουν το δικαίωμα να προσφεύγουν στα όργανά της κατά μελών της νομικών ή φυσικών προσώπων».
 Στην ανακοίνωσή της η ΕΠΟ σχολιάζει και τις δηλώσεις Βενιζέλου τονίζοντας ότι «τιμά τη δήλωση του υπουργού Πολιτισμού για έναρξη του διαλόγου όσον αφορά στα θέματα του ποδοσφαίρου και δηλώνει προς πάσα κατεύθυνση έτοιμη για διάλογο».
 * Στις 17 Ιανουαρίου θα πραγματοποιηθεί η γενική συνέλευση των ΠΑΕ στην οποία οι επενδυτές του ποδοσφαίρου θα αποφασίσουν για το μέλλον του Βίκτωρα Μητρόπουλου στην ΕΠΑΕ.
