Γεμάτος εθνική υπερηφάνεια που έχω στην πόλη μου το μεγαλύτερο χριστουγεννιάτικο δέντρο της Ευρώπης (και μην ακούσω πως δεν είναι δέντρο αλλά ένα αγγούρι με λαμπάκια) είπα να γενικεύσω τη φροϊδική προσέγγιση περί μεγέθους και στους ναούς. Ανοίγοντας την Ιστορία της αρχιτεκτονικής, οι ναοί των περισσότερων πολιτισμών είχαν περισσότερες από μία λειτουργίες. Φιλοξενούσαν βωμούς, οριοθετούσαν χώρους που χρησιμοποιούνταν από το ιερατείο για επιστημονική παρατήρηση φυσιολογικών φαινομένων, αποθήκευαν ποσότητες της αγροτικής παραγωγής, πρόσφεραν ουδέτερη ζώνη για τη διεξαγωγή του εμπορίου μεταξύ πόλεων, αλλά το βασικότερο συμβόλιζαν το μέρος όπου ο Θεός θα έδειχνε το πρόσωπό του στους πιστούς. Την κατοικία του. Και τη δύναμη της πίστης απέναντι στις άλλες, με το μέγεθος του ναού να την δηλώνει. Αν και είναι εξαιρετικά αμφίβολο η παγκοσμιοποιημένη ανθρωπότητα να αποφασίσει ποια είναι η καλύτερη θρησκεία, στην εποχή της απόλυτης εκλογίκευσης κάποιος θα μπορούσε να «μετρήσει» τις επικρατέστερες θρησκείες με... το υποδεκάμετρο. Ρίχνοντας μια ματιά στο top five των ναών παγκοσμίως, ποιος πιστεύετε πως έχει το ψηλότερο μνημείο πίστης; 
 Το εβραϊκό Τείχος των Δακρύων έχει την πέμπτη μόνο θέση, με μόνο είκοσι μέτρα ύψος. Το ψηλότερο μουσουλμανικό Τέμενος του Βράχου στην Ιερουσαλήμ φτάνει στην τέταρτη, με μόνο είκοσι πέντε μέτρα ύψος. Τα εκατομμύρια των Βουδιστών δεν χρειάζεται παρά να κοιτάξουν στα τριανταπέντε μέτρα για να δουν το πρόσωπο του Βούδα στο μοναστήρι του Πο Λιν στο Χονγκ Κονγκ. Στη δεύτερη θέση είναι το άγαλμα του Χριστού στο Ρίο Ντε Τζανέιρο, στα σαράντα μέτρα. Ενώ στην πρώτη θέση, η εκκλησία των Μορμόνων στην Ουάσιγκτον, με ύψος 90 μέτρα, προκαλεί το οξύμωρο σχήμα. Ο δικός μας θεός -των χριστιανών- που γεννήθηκε σε μια φάτνη, διδάσκοντας από την πρώτη στιγμή την ταπεινότητα, απολαμβάνει τη ματαιοδοξία και συμβολίζεται με τους δύο υψηλότερους σωρούς οικοδομικών υλικών, κάνοντας τη δυτικότροπη λατρεία του υπερθετικού μέρος της δόξας Του...
