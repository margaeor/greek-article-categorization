 Με «διαφορά φάσης» κινείται πλέον ο πάλαι ποτέ κραταιός γαλλογερμανικός άξονας, όπως δείχνει και η γαλλική αντίδραση στην πρόσκληση της Γερμανίας για μια νέα συνάντηση κορυφής στο Παρίσι.
 Οπως ανακοίνωσε η γερμανική κυβέρνηση, η συνάντηση κορυφής προβλέπεται ότι θα γίνει τον Ιανουάριο στο Παρίσι. Ομως η γαλλική πλευρά δεν δείχνει ιδιαιτέρως ενθουσιασμένη και ισχυρίζεται ότι δεν έχει ακόμη προσδιορισθεί ούτε ο χρόνος ούτε ο τόπος, αφήνοντας να εννοηθεί ότι θα προτιμούσε να περάσει λίγος καιρός.
 Η Γαλλία χρειάζεται χρόνο για να ξεπεράσει τις επικρίσεις που δέχτηκε από τη Γερμανία για τη σύνοδο κορυφής της Νίκαιας. Από την πλευρά της η Γερμανία, αν και ενισχυμένη από τη Νίκαια, δεν επιθυμεί να αποξενώσει τη δεύτερη μεγαλύτερη
χώρα της Ε.Ε., έστω και αν οι διαφορές μεταξύ τους, ιδίως στη μελλοντική μορφή
της Ενωσης (ομοσπονδιακή ή διακρατική συνεργασία) είναι μεγάλες.
 Την περασμένη Παρασκευή, ο Γερμανός υπουργός Εξωτερικών Γιόσκα Φίσερ, ενημερώνοντας το γερμανικό Kοινοβούλιο για τη Νίκαια, δήλωσε ότι η Γερμανία δεν έχει καμία πρόθεση να παραδώσει τις μικρότερες χώρες της Ε.Ε. στη Γαλλία, «λες και η Γαλλία είναι ο Κινγκ Κονγκ της Ευρώπης».
 Χθες, ο Φίσερ παρατήρησε πάντως ότι «οποιαδήποτε τάση απομόνωσης της Γαλλίας θα είχε μοιραίες επιπτώσεις». «Δεν μπορούμε να επιτρέψουμε στον εαυτό μας να ξεπεράσουμε την κόκκινη γραμμή που θα μας οδηγήσει από την ευρωπαϊκή Γερμανία στη γερμανική Ευρώπη», εξήγησε.
 Είπε ακόμη ότι οι γαλλογερμανικές σχέσεις αποτελούν τον κινητήρα της ευρωπαϊκής ενοποίησης.
 Σύμφωνα με Γερμανούς αναλυτές, η Γαλλία πρέπει να προσδιορίσει με θετικό τρόπο
τα εθνικά της συμφέροντα στη νέα Ευρώπη αντί να συμπεριφέρεται σαν πολιορκημένο φρούριο που σύρεται προς την αναπόφευκτη διεύρυνση.
 Την περασμένη Δευτέρα, η Γερμανία ζήτησε να υπάρξει 7ετής μεταβατική περίοδος μετά την ένταξη των νέων χωρών- μελών, κατά την οποία δεν θα επιτρέπεται η ελεύθερη διακίνηση των εργαζομένων των χωρών αυτών.
 Σχολιάζοντας τη θέση αυτή, η γαλλική προεδρία της Ε.Ε. ανακοίνωσε ότι «το γεγονός πως το θέμα αυτό τίθεται από τη Γερμανία δείχνει ότι μπαίνουμε για τα καλά στο θέμα των ενταξιακών διαπραγματεύσεων. Φτάνουμε στα σημαντικά ζητήματα».
