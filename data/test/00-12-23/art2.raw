Tα τελευταία χρόνια όλοι συμφωνούν ότι το παιδικό θέατρο έχει σουξέ. Οι καλλιτέχνες όμως που ασχολούνται μ' αυτό δεν έχουν την ίδια άποψη για το πώς πρέπει να συνεχίσει την πορεία του
Kάποτε αρκούσε μια απλή, αστεία και ανώδυνη ιστορία, δυο-τρία βασικά σκηνικά στοιχεία και φτηνά κοστούμια για να στηθεί μια παιδική παράσταση που θα ξεγελούσε το ανυποψίαστο μάτι των ανήλικων. 
Ομως τα τελευταία χρόνια φαίνεται ότι πολύ περισσότερες παιδικές σκηνές παίρνουν στα σοβαρά το κοινό τους. Το παιδικό θέατρο γνωρίζει ίσως την καλύτερη εποχή του. Κι αν λέμε ότι είμαστε η χώρα με τα περισσότερα θέατρα για μεγάλους, τώρα, μπορούμε να ισχυριστούμε το ίδιο και για τα παιδικά. Τα σχήματα αυξημένα ήδη από πέρυσι, φέτος διπλασιάστηκαν...
Αν εξαιρέσουμε την «Μικρή Πόρτα» της Ξένιας Καλογεροπούλου, που μονοπωλούσε επί χρόνια την πρωτιά στην ποιότητα των παραγωγών και στην αποδοχή του κοινού, το Εθνικό Θεάτρο ανασκεύασε τα δεδομένα.
Καθυστέρησε να ιδρύσει το Παιδικό Στέκι, αλλά οι παραστάσεις της Κάρμεν Ρουγγέρη έγιναν «μαστ» για παιδιά και γονείς. Ακριβές παραγωγές με πλούσια σκηνικά, ευφάνταστα κοστούμια, ζωντανές μουσικές, πολυπληθείς θίασοι με έργα-διασκευές του κλασικού ρεπερτορίου οδήγησαν σε σούπερ θεάματα, ελκυστικά σε μικρούς και μεγάλους.
Θέατρα με μόνιμη στέγη ανεβάζουν κάθε χρόνο παιδικές παραστάσεις όπως η «Στοά» του Θανάση Παπαγεωργίου, το «Θέατρο Κάτω από Γέφυρα» του Νίκου Δαφνή, το «Αερόπλοιο» του Νίκου Καμτσή, το «Ελυζέ» της Τζένης Φωτίου, ο Γιώργος Μεσσάλας στο Θέατρο «Αλκυονίς», το «Θέατρο Κούκλας» του Τάκη Σαρρή, η «Κιβωτός» του Γιώργου Φραντζεσκάκη στο «Καλουτά», το Θέατρο της Ημέρας του Λάκη Κουρετζή, το Θέατρο των Νέων του Δημήτρη Σεϊτάνη που από φέτος στεγάζεται στο «Αθηνά», στη Θεσσαλονίκη το ΚΘΒΕ, η Πειραματική Σκηνή της Τέχνης και το Νέο αλλά και τα δημοτικά περιφερειακά θέατρα.
Ομως, το παιδικό θέατρο κέρδισε την προτίμηση και των παραγωγών, οι οποίοι επεξέτειναν τις επιχειρηματικές τους δραστηριότητες στο χώρο. 
Ο Τάσος Παπανδρέου ανεβάζει στο Θέατρο «Αυλωνίτη» το «Μαγικό παιχνίδι του χρόνου», ένα μιούζικαλ της Ελένης Μαβίλη, αλλά και τον «Κουρέα της Σεβίλης» στο «Δημήτρης Χορν».
Το Θέατρο Τέχνης της Οδού Φρυνίχου πρώτη φορά έδωσε βήμα στο παιδικό θέατρο, ανεβάζοντας τον «Μικρό πρίγκιπα», σε σκηνοθεσία Μίμη Κουγιουμτζή. 
Ο Κώστας Καζάκος, αν και ο ίδιος παίζει σε άλλο θέατρο τους «Μικροαστούς», στο δικό του «Τζένη Καρέζη» επέλεξε να ανεβάσει σε παιδική παράσταση το έργο του Κ. Γκολντόνι «Υπηρέτης δύο αφεντάδων».
Μερικοί δείχνουν ν' ακολουθούν το δρόμο που χάραξε το Εθνικό. Ομως, κάποιοι άλλοι εκδηλώνουν ανησυχία για το όψιμο ενδιαφέρον που παρουσιάζει το παιδικό θέατρο σε κάποιους «αλεξιπτωτιστές».
Ο Ανδρέας Παπασπύρου διατηρεί από το 1978 μόνιμη παιδική στέγη, το Θέατρο του Ηλιου στην Πλάκα:
«Δεν ξέρουμε τι θα βγει απ' αυτή την ιστορία. Ας μη χάσουμε την ουσία στο όνομα του σούπερ θεάματος. Το θέατρο για παιδιά είναι εργαλείο αυτογνωσίας μέσα από το παιχνίδι και το μύθο. Αυτό που το ξεχωρίζει από το θέατρο για μεγάλους δεν είναι η φιλοσοφία, αλλά η γλώσσα που χρησιμοποιεί. Τα κοστούμια, τα σκηνικά πρέπει να έχουν τη θέση που αρμόζει, όχι να γίνονται κράχτης. Το παιδικό θέατρο δεν είναι μπίζνες, ούτε υπόθεση δημοσίων σχέσεων. Και όταν κάνεις καλά τη δουλειά σου δεν βγάζεις λεφτά»...
Το Ελληνικό Κέντρο για Παιδιά και Νέους, στο οποίο προεδρεύει η Ξένια Καλογεροπούλου, συστήνει στα σχολεία μέσω ενός εντύπου-οδηγού παραστάσεων, τα σοβαρά παιδικά θέατρα. 
Ο Γιάννης Καλαντζόπουλος, γραμματέας του Κέντρου, ασχολείται με το θέατρο για παιδιά πάνω από 30 χρόνια. Πιστεύει ότι σοβαρό ρόλο έπαιξε μια φήμη ότι το είδος είναι κερδοφόρο. 
«Δεν είναι όμως... Το ψώνιο μας κρατάει σ' αυτή τη δουλειά όλα αυτά τα χρόνια. Πηγαίνει καλά, όμως τα έξοδα είναι περισσότερα από τα έσοδα όταν πληρώνεις κανονικά τους ηθοποιούς, όταν η παραγωγή που κάνεις δεν υστερεί των παραστάσεων για μεγάλους. Παλαιότερα είχαμε ν' αντιμετωπίσουμε τα μπουλούκια που έστηναν οπουδήποτε μια παράσταση και κανείς δεν έμπαινε στον κόπο να ενημερώσει δασκάλους και γονείς. Πριν από λίγο καιρό, επτά, οκτώ σοβαροί θίασοι προσπαθούσαν να πείσουν ότι το παιδικό θέατρο φτιάχνει τους αυριανούς θεατές. Τώρα έγινε αγωνίαΣ πολλών»...
Το εκλεπτυσμένο ρεπερτόριο, οι πανάκριβες παραγωγές, η ακραία διάθεση νατουραλισμού αναρωτιούνται κάποιοι μήπως φτάνουν στον βερμπαλισμό. Μήπως η φόρμα προτάσσεται σε βάρος του περιεχομένου; Μήπως όταν όλα στοχεύουν στον εντυπωσιασμό του, το παιδί αποπροσανατολίζεται από το θέατρο;
«Το παιδί πρέπει να καλλιεργεί τη φαντασία του. Ενα σκηνικό υπαινικτικό ωθεί στη συμμετοχή. Απ' όλα αυτά τι μένει στην ψυχή του παιδιού; Υπάρχει κίνδυνος να μεταφέρουμε και στο θέατρο την κυρίαρχη ιδεολογία του τηλεοπτικού θεάματος».
Πάντως η «Μικρή Πόρτα» με το φετινό έργο «Το σκλαβί», σε σκηνοθεσία Θωμά Μοσχόπουλου, επέστρεψε σε λιτές αισθητικές φόρμες. 
«Προχωρώντας», λέει η Ξ. Καλογεροπούλου, «κατάλαβα ότι έπρεπε να φαντάζομαι όλο και περισσότερα, αλλά να τα εκφράζω με πολλή φειδώ κι όσο γίνεται πιο υπαινικτικά, έτσι που η ιστορία να διατηρεί σε πρώτο επίπεδο τη βασική της απλότητα».
Στο θέατρο «Ηβη» ο Πέτρος Σεβαστίκογλου σκηνοθετεί τον «Μάγο του Οζ». Μια ιδιόμορφη παράσταση με βίντεο και κινούμενο σχέδιο. Η σκηνή είναι ένα μεγάλο βιβλίο και οι σελίδες του γιγαντοοθόνες: 
«Πρέπει να βρεις τρόπους μέσω της εικόνας να κάνεις προσιτό στα παιδιά το θέμα. Να περάσεις το όποιο μήνυμα και συγχρόνως να τα διασκεδάσεις. Τα παιδιά δεν κοροϊδεύονται. Yστερα από δική τους παρέμβασηΣ, συχνά, κάνουμε διορθώσεις. Αλλωστε, δεν έχουν τη συμβατική ευγένεια του ενήλικου για να ανεχθούν κάτι που δεν τους αρέσει. Θα αντιδράσουν ή θα αδιαφορήσουν».
Εκτός από τις κυριακάτικες παραστάσεις, τα σχολεία είναι ο βασικός αιμοδότης των παιδικών σκηνών. 
Καθημερινά και με εισιτήριο μειωμένο (1.500 δραχμές) το «θεατρικό μάθημα» γίνεται ένα καλό έσοδο. Ποιος όμως θα πρωτοκλείσει τα σχολεία; Οι συνδαιτυμόνες αυξήθηκαν, η πίτα μένει η ίδια. Το Εθνικό με τις υπερπαραγωγές του  καταναλώνει τη μερίδα του λέοντος, όσο για τις επιχορηγήσεις, έχουν κοπεί.
«Η διαφήμιση των κρατικών θεάτρων είναι τεράστια», λέει ο Γιάννης Καλαντζόπουλος. «Κανένας παλιός παιδικός θίασος δεν μπορεί να ανταγωνιστεί έναν οργανισμό τέτοιου μεγέθους. Δεν πιστεύω στο διαχωρισμό «Θέατρο για παιδιά» και «Θέατρο για μεγάλους». Σε αρκετές χώρες οι παραστάσεις για μεγάλους παίζονται και για τα παιδιά σε «ματινέ» παραστάσεις, μεσημεριανές ώρες και με φτηνότερο εισιτήριο. Εννοείται ότι αυτό δεν μπορεί να γίνει σε όλα τα έργα, σίγουρα όμως το κλασικό ρεπερτόριο προσφέρει άφθονο υλικό».
Οσο για τους γονείς, το παιδικό θέατρο λειτουργεί ως κίνητρο διαπαιδαγώγησης και γι' αυτούς. Συνοδεύουν τα παιδιά τους και μένουν δίπλα τους στην αίθουσα. Δεν καταφεύγουν στο φουαγέ, περιμένοντας να τελειώσει η παράσταση. Πολλές Κυριακές οι γονείς είναι περισσότεροι από τα παιδιά. Ανάμεσά τους και μη θεατρόφιλοι ενήλικες.
Ο Πέτρος Σεβαστίκογλου πιστεύει ότι το παιδικό θέατρο είναι σχολείο για όλους: 
«Λέμε συνεχώς για έλλειμμα στην παιδεία, ανυπαρξία σχολών. Το θέατρο είναι ένας τρόπος να διαπαιδαγωγήσεις. Γιατί να μην ασχοληθούν και σημανικοί σκηνοθέτες με τα παιδιά; Για μένα θα είχε εξαιρετικό ενδιαφέρον να δω μια παράσταση για παιδιά σκηνοθετημένη από το Λευτέρη Βογιατζή».
