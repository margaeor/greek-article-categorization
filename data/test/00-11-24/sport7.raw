 Δεν ήταν η εκπληκτική αγωνιστική απόδοσή του αυτή που έκλεψε την παράσταση στον προχθεσινό νικηφόρο αγώνα της Εθνικής μας με την Εσθονία στην Ξάνθη. Aλλωστε ο Γιώργος Σιγάλας ούτε τυχαίος παίκτης είναι ούτε και χθεσινός, για να έχει την ανάγκη να αποδείξει κάτι. Πάνω απ' όλα ήταν ο τρόπος που ανταποκρίθηκε στα καθήκοντα του αρχηγού, επιβεβαιώνοντας πως έχει το χάρισμα του ηγέτη. Οπως λέμε: ο κατάλληλος άνθρωπος στην κατάλληλη θέση.Το πρόσωπό του δεν έκανε ούτε έναν μορφασμό όταν έμαθε ότι δεν ξεκινάει στην πεντάδα, παραχωρώντας τη θέση του στον «ρούκι» Γιώργο Διαμαντόπουλο. Κι όταν ήρθε η ώρα να μπει, έβγαλε στο παρκέ όλο τον ενθουσιασμό για το παιχνίδι αλλά και τη στοργή του για τα παιδιά που κάνουν τώρα τα πρώτα τους βήματα φορώντας τη «γαλανόλευκη». Και μόνο το βλέμμα γεμάτο αγαλίαση που αντάλλαξε με τον προπονητή του στο τέλος του αγώνα, τα έλεγε όλα.
 «Ξέρεις κάτι», εξομολογήθηκε χθες το μεσημέρι, «είχα καιρό να ευχαριστηθώ τόσο πολύ ένα παιχνίδι. Μέσα στα τόσα προβλήματα που περνάμε στον ΠΑΟΚ, η ατμόσφαιρα και η απόδοσης της Εθνικής ήταν για μένα βάλσαμο», παραδέχθηκε ο αρχηγός. Και συνέχισε: «Δεν με πείραξε καθόλου που δεν ξεκίνησα στην πεντάδα. Ο Γιώργος (σ.σ. Διαμαντόπουλος) προέρχεται από πολύ καλές εμφανίσεις στο ελληνικό πρωτάθλημα κι έδειξε ότι αυτή τη στιγμή είναι σε φόρμα. Αυτή είναι η έννοια των συγκεκριμένων αγώνων, αλλά και του πνεύματος του αντιπροσωπευτικού συγκροτήματος».
 Ο «Ράμπο» με τη χρυσή καρδιά έδειξε συνειδητοποιημένος και έτοιμος να ανταποκριθεί σε όλες τις αρμοδιότητες που έχει αναλάβει. Είναι άραγε μόνο θέμα χαρακτήρα να συμπεριφέρεσαι σαν...πατέρας; 
 «Εγώ είχα την τύχη να συναντήσω όχι έναν αλλά τέσσερις τέτοιους παίκτες όταν πρωτόπαιξα στην Εθνική. Τον Γιαννάκη, τον Φασούλα, τον Χριστοδούλου και τον Παταβούκα. Ηταν λοιπόν φυσικό να αποκτήσω αυτή τη νοοτροπία. Τα νέα παιδιά διαθέτουν πλούσιο ταλέντο, αλλά καμιά φορά με τον ενθουσιασμό που έχουν παρασύρονται σε λάθη. Γι' αυτό πρέπει εμείς, που έχουμε περισσότερες εμπειρίες να τους βοηθάμε ώστε όλοι μαζί να κάνουμε την ομάδα καλύτερη». 
 Αν εξαιρέσει λοιπόν κανείς το κρούσμα της απουσίας του Ρεντζιά, που αναμένεται να αντιμετωπιστεί μόλις ολοκληρωθούν και οι άλλοι δύο αγώνες, με την Τσεχία και τη Λευκορωσία, τους τραυματισμούς του Λιαδέλη και του Μάγλου, που τέθηκαν νοκ άουτ, η ατμόσφαιρα έδειχνε ιδιαίτερα ευχάριστη. Ειδικά μάλιστα όταν διαπιστώθηκε ότι ο Αλβέρτης ξεπέρασε το πρόβλημα στη μέση και συμπεριλήφθηκε στην αποστολή για τον αυριανό αγώνα. «Σπάνια βλέπει κανείς τον Πετρόπουλο τόσο ικανοποιημένο» παρατήρησε ένας από τους συνεργάτες του. Το κλίμα λοιπόν ήταν ιδιαίτερα εύκρατο σήμερα το πρωί κατά την αναχώρηση για την Οπάβα. Εκεί όπου η Εθνική θα κυνηγήσει αύριο το απόγευμα το 7-0 κόντρα στην Τσεχία, ώστε να τελειώσει και μαθηματικά την υπόθεση πρωτιά στον όμιλο. Το έργο της γίνεται ευκολότερο από τη στιγμή που η Ρεαλ κάλεσε τον Γίρι Ζίντεκ στην Ισπανία για να παίξει κανονικά στο πρωτάθλημα και, συνεπώς, οι γηπεδούχοι δεν θα έχουν στη διάθεσή τους το βαρύ πυροβολικό τους.
 Αντέδρασε έντονα ο πρόεδρος της ΕΟΚ, Γιώργος Βασιλακόπουλος, μόλις πληροφορήθηκε ότι ο αγώνας της Εθνικής με την Εσθονία συμπεριλαβανόταν στο κουπόνι του στοιχήματος.
 «Το γεγονός μού προκάλεσε έκπληξη και απογοήτευση. Μέχρι πού θα φτάσει πλέον η εμπορευματοποίηση του Αθλητισμού. Είναι αδιανόητο η εθνική ομάδα να γίνεται αντικείμενο τζόγου. Απορώ ποια θεσμική αρχή έδωσε αυτή την άδεια», τόνισε χαρακτηριστικά με χθεσινή δήλωσή του.
