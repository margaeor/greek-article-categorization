 Εκτός Βουλής ο έλεγχος από ειδική, ανεξάρτητη και διευρυμένη επιτροπή, ποινές που φτάνουν μέχρι την έκπτωση του βουλευτή από το αξίωμά του και χρηματοδότηση
με... ονοματεπώνυμο και αποκλειστικά και μόνον από φυσικά πρόσωπα είναι τα νέα
μέτρα που αποφάσισε ομόφωνα η κυβερνητική επιτροπή -ύστερα από εισήγηση της υπουργού Εσωτερικών Βάσως Παπανδρέου- σε μια προσπάθεια να υπάρξει -όσο γίνεται- διαφάνεια στη λειτουργία των κομμάτων και των υποψήφιων στο οικονομικό πεδίο κατά την ευαίσθητη προ των εκλογών περίοδο.
 Παράλληλα, έχουν τεθεί προς προβληματισμό ρηξικέλευθες προτάσεις όπως η κατάργηση των εκλογικών κέντρων των υποψηφίων, οι φορολογικές εκπτώσεις για τους «χορηγούς» κομμάτων και υποψηφίων και η «ανοιχτή» κίνηση λογαριασμών μέσω
τράπεζας για υποψήφιους και κόμματα, ώστε με τη δυνατότητα δημοσιοποίησης των εισροών και των εκροών να επιτυγχάνεται ο δημόσιος έλεγχος.
 Στόχος είναι -τουλάχιστον από κυβερνητικής πλευράς- όπως υπογράμμισε ο υπουργός Τύπου Δημήτρης Ρέππας -με αφορμή την εισήγηση Παπανδρέου- να υπάρξει προβληματισμός και να ανοίξει ένας διάλογος, ώστε να αποκατασταθεί μια πιο αξιόπιστη σχέση των πολιτικών κομμάτων με τους πολίτες και μια διαφανέστερη λειτουργία στις σχέσεις του πολιτικού συστήματος με τα Μέσα Μαζικής Ενημέρωσης
 Με βάση τον ορθό συλλογισμό ότι οι όποιες αποφάσεις θα πρέπει να συνοδεύονται με ένα αποτελεσματικό σύστημα ελέγχου αποφασίστηκε να δημιουργηθεί, εκτός Βουλής, ανεξάρτητη αρχή η οποία θα ελέγχει αν τηρούνται όσα ορίζει το νομικό πλαίσιο. Η κ. Παπανδρέου υπογράμμισε ότι σε αντίθεση με ό,τι συνέβαινε μέχρι τώρα, τον έλεγχο πρέπει να πραγματοποιεί ένα όργανο διευρυμένο, αυξημένης αξιοπιστίας και αποτελεσματικότητας, στο οποίο θα συμμετέχουν και άλλοι φορείς
της πολιτείας δικαστικοί λειτουργοί, εμπειρογνώμονες, ορκωτοί λογιστές και βεβαίως εκπρόσωποι των κομμάτων.
 *Επίσης, προτείνεται αντί των διακομματικών περιφερειακών επιτροπών να δημιουργηθούν επιτροπές ελέγχου σε κάθε νομό με ολιγομελή σύνθεση. Οι επιτροπές, σύμφωνα με την πρόταση της υπουργού, θα πρέπει να μην λειτουργούν μόνον κατά την προεκλογική περίοδο, αλλά να συγκροτούνται έξι μήνες μετά τις εκλογές και να λειτουργούν μέχρι τη διενέργεια των επόμενων εκλογών.
 *Κόμματα καθώς και υποψηφίους μπορούν να χρηματοδοτούν μόνον φυσικά πρόσωπα και όχι νομικά, σύνδεσμοι ή επιχειρήσεις.
 *Εάν η χρηματοδότηση αφορά μεγάλα ποσά -τα όρια συζητούνται- θα πρέπει απαραίτητα να γίνεται γνωστή και η ταυτότητα του προσώπου που χρηματοδοτεί.
 *Η όλη διαδικασία χρηματοδότησης και δαπάνης θα γίνεται μέσω τραπεζικού λογαριασμού, που θα είναι δημόσια γνωστός, προκειμένου έτσι να επιτυγχάνεται ο
 *Προτείνεται να δοθούν κίνητρα για τους χρηματοδότες με μορφή φορολογικών εκπτώσεων.
 Αλλαγές προτείνονται και στο ακανθώδες όσο και ευαίσθητο σε προεκλογικούς καιρούς θέμα της διαφημιστικής καμπάνιας κομμάτων και υποψηφίων. Ετσι προτείνεται το σύνολο των δαπανών για διαφήμιση των κομμάτων που προβλέπεται από τον προϋπολογισμό να τον διαχειρίζεται το κράτος, ώστε να διακινούνται ποσά τα οποία είναι απολύτως απαραίτητα και να υπάρξει η επί ίσοις όροις προβολή των κομμάτων από τα ηλεκτρονικά ΜΜΕ.
 *Περιορίζεται περισσότερο η εμφάνιση των υποψηφίων σε τηλεοπτικές και ραδιοφωνικές εκπομπές και συζητείται ο καθορισμός πλαφόν στον αριθμό των εμφανίσεών τους σε τηλεοπτικά προγράμματα. Βεβαίως διατηρούνται οι απαγορεύσεις για την προβολή των υποψηφίων με προσωπικά διαφημιστικά μηνύματα,
 *Προτείνεται επίσης η κατάργηση των προεκλογικών κέντρων για τους υποψηφίους και αν διατηρηθούν, η κοστολόγησή τους θα γίνεται βάσει της εμπορικής και όχι της αντικειμενικής τους αξίας.
 *Αποφασίστηκε οι κυρώσεις να είναι αυστηρότερες από ό,τι ισχύει μέχρι σήμερα και βεβαίως μέσα σε αυτές να συμπεριλαμβάνεται και το μέτρο της έκπτωσης του υποψήφιου από το βουλευτικό αξίωμα, φυσικά κάτω από προϋποθέσεις και για ορισμένου είδους παραβάσεις της νομοθεσίας.
 *Ανοιχτή παραμένει η θέσπιση των ορίων, πέραν των οποίων συνιστάται παράβαση. Ενδεικτικά ο κ. Ρέππας ανέφερε τα πέντε εκατομμύρια για τα κόμματα και το ένα για τους υποψήφιους, ενώ για ποσά πέραν του ενός εκατομμυρίου για τα κόμματα και τις 100.000 για τους υποψήφιους πρέπει να γίνεται γνωστό το όνομα του χρηματοδότη.
