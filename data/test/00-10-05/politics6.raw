Κατατέθηκε χθες στη Bουλή, από τον υπουργό Δικαιοσύνης Μιχ. Σταθόπουλο τροπολογία για την κατά προτίμηση εκδίκαση υποθέσεων που έχουν ιδιάζουσα βαρύτητα λόγω διατάραξης της κοινωνικής ή οικονομικής ζωής της χώρας.
 Οπως έχει γράψει η «Ε», με τις νέες ρυθμίσεις, δίνεται η δυνατότητα στον υπουργό Δικαιοσύνης να ζητεί από τον εισαγγελέα του Αρείου Πάγου την, κατά απόλυτη προτεραιότητα, διεξαγωγή της έρευνας, σε οποιαδήποτε φάση κι αν βρίσκεται, υποθέσεων που έχουν άμεσο και έντονο κοινωνικό αντίκτυπο ή ευρύτερες οικονομικές συνέπειες οι οποίες ξεπερνούν την απλή προσβολή ατομικών
αγαθών και συνεπάγονται σοβαρές επιπτώσεις στο συμφέρον της ολότητας. Με αυτό τον τρόπο, θα εκκαθαρίζονται γρήγορα υποθέσεις που πλήττουν το αίσθημα ασφάλειας του κοινωνικού συνόλου καθώς οι σχετικές δίκες θα γίνονται σε σύντομο χρονικό διάστημα. Επίσης, ο υπουργός θα μπορεί να ζητεί από το δικαστήριο των εφετών την ενεργοποίηση του άρθρου 29 του ΚΠΔ που προβλέπει τη σύγκληση της Ολομέλειας Εφετών για τον ορισμό ειδικού εφέτη-ανακριτή σε ανάλογες σοβαρές υποθέσεις.
 Η ίδια δυνατότητα παρέχεται και στον εισαγγελέα του Αρείου Πάγου. 
 Στην αιτιολογική έκθεση της τροπολογίας (κατατέθηκε στο νομοσχέδιο για «τη δικαστική προστασία κατά το στάδιο της σύναψης συμβάσεων φορέων που λειτουργούν στους τομείς του ύδατος, ενέργειας, μεταφορών και τηλεπικοινωνιών») αναφέρεται ότι η συγκεκριμένη αρμοδιότητα του υπουργού Δικαιοσύνης «δεν θίγει στο παραμικρό τη δικαστική ανεξαρτησία όσον αφορά στην επί της ουσίας κρίση του δικαστή».
 Τις νέες νομοθετικές ρυθμίσεις ανακοίνωσε χθες ο ίδιος ο πρωθυπουργός Κων. Σημίτης στη συνεδρίαση της κοινοβουλευτικής ομάδας του ΠΑΣΟΚ.
