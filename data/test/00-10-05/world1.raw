 Οι Ισραηλινοί συμφώνησαν να αποσύρουν τα στρατεύματά τους από τη Δυτική Οχθη και τη Γάζα σε μία προσπάθεια εκτόνωσης της βίας στην περιοχή, δήλωσαν χθες Ισραηλινοί αξιωματούχοι. Η συμφωνία ήταν το αποτέλεσμα της μακράς και περιπετειώδους τριμερούς επαφής ανάμεσα στον πρωθυπουργό του Ισραήλ Εχούντ Μπάρακ, τον Παλαιστίνιο ηγέτη Γιάσερ Αραφάτ και την υπουργό Eξωτερικών των ΗΠΑ
 Η συμφωνία θα εφαρμοσθεί υπό την εποπτεία της Μάντλεν Ολμπράιτ και υπάρχει ελπίδα ότι θα αποκαταστήσει το κλίμα εμπιστοσύνης για μία οριστική λύση του Mεσανατολικού. Μάλιστα οι ίδιες πηγές δήλωσαν, διατηρώντας τη ανωνυμία τους, ότι οι συζητήσεις θα συνεχιστούν σήμερα στην Αίγυπτο με τη συμμετοχή του Αιγύπτιου προέδρου Χόσνι Μουμπάρακ..
 Τα τρία μέρη ξεκίνησαν τις συνομιλίες τους χθες και η συζήτηση πέρασε από σαράντα κύματα ώσπου να επέλθει τελικά συμφωνία αργά το βράδυ.
 Οπως δηλώνει ο βοηθός του Αραφάτ, Ναμπίλ Σάαθ, κάποια στιγμή ο Παλαιστίνιος ηγέτης εγκατέλειψε εξοργισμένος την αίθουσα των συνομιλιών. Ο εκνευρισμός του οφειλόταν στην απροθυμία των Αμερικανών και των Ισραηλινών στην πρόταση των Παλαιστινίων να διεξαχθεί διεθνής έρευνα για την πρόσφατη αιματοχυσία στην περιοχή. Τελικά μεταπείσθηκε από την Ολμπράιτ και οι συζητήσεις συνεχίστηκαν. Λίγο πριν από τα μεσάνυχτα η συζήτηση γενικεύθηκε με τη συμμετοχή του Γάλλου προέδρου Ζακ Σιράκ και του γενικού γραμματέα των Ηνωμένων Εθνών Κόφι Ανάν. Ας σημειωθεί ότι η Γαλλία διανύει τη θητεία της στην προεδρία της Ευρωπαϊκής Ενωσης.
 Από το πρωί χθες ο Ζακ Σιράκ και η Μάντλεν Ολμπράιτ, είχαν διμερείς συναντήσεις με τον πρωθυπουργό του Ισραήλ, Εχούντ Μπάρακ, και με τον Παλαιστίνιο ηγέτη, Γιάσερ Αραφάτ.
 Νωρίτερα, μετά τη συνάντησή του με τον Ζακ Σιράκ, ο Γιάσερ Αραφάτ είχε δηλώσει
ότι θα δεχόταν συνάντηση με τον Μπάρακ μόνο αν υπήρχαν εγγυήσεις ότι οι Παλαιστίνιοι θα προστατευθούν και θα γίνουν ανακρίσεις για τα βίαια επεισόδια από «διεθνή επιτροπή»
 Από την πλευρά τους, οι Ισραηλινοί επέρριψαν την ευθύνη των επεισοδίων στον Γιάσερ Αραφάτ και την Παλαιστινιακή Διοίκηση και απέρριψαν κατηγορηματικά το θέμα της σύστασης «διεθνούς επιτροπής».
 Οπως είπε ο Εχούντ Μπάρακ, «Δεχόμαστε τις αμερικανικές ιδέες σύμφωνα με τις οποίες η κάθε πλευρά θα εξετάσει τις δικές της ενέργειες και οι ομάδες ασφαλείας μας θα καθίσουν μαζί να ξεκαθαρίσουν το τι συνέβη».
 Οι ΗΠΑ εξέδωσαν χθες ταξιδιωτική οδηγία με την οποία καλούν όλους τους Αμερικανούς πολίτες στο εξωτερικό «να επαγρυπνούν για τη προσωπική τους ασφάλεια και να είναι προσεκτικοί» καθώς τα γεγονότα των τελευταίων ημερών στη
Μέση Ανατολή «αυξάνουν τις πιθανότητες να υπάρξουν εκδηλώσεις υποστήριξης των Παλαιστινίων σε όλη τη περιοχή του Κόλπου αλλά και οπουδήποτε αλλού».
 Εξάλλου η Ρωσία είχε καλέσει χθες το Ισραήλ και τους Παλαιστινίους να επιστρέψουν στο τραπέζι των διαπραγματεύσεων, υπογραμμίζοντας ότι «τα τραγικά γεγονότα επιβεβαίωσαν» την ανάγκη μιας πολιτικής ρύθμισης.
