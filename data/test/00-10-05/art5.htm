<html><!--
Web Author:  Αριστείδης Παλιούρας email: aris@enet.gr
--><head><title>E Online - ΤΕΧΝΕΣ</title></head><BODY BGCOLOR="#FFFFFF"><!--msnavigation--><table BGCOLOR="#FFFFFF" border="0" cellpadding="0" cellspacing="0" width="100%"><tr><td BGCOLOR="#FFCC00" valign="top" width="1%">
<P ALIGN="CENTER"><IMG SRC="../../standard/gia.gif" ALT="ΕΛΕΥΘΕΡΟΤΥΠΙΑ - Για να μη μένετε θεατές στα γεγονότα" WIDTH=100 HEIGHT=92><BR><FONT SIZE=2><B>

Πέμπτη 5 Οκτωβρίου 2000
</B></FONT>

		<BR>

		<BR>

		<A HREF="../../keimena/kairos/kairos.htm"> <IMG SRC="../../standard/kairos.gif" ALT="ΚΑΙΡΟΣ" WIDTH="89" HEIGHT="55" BORDER="0"></A>

		<BR>

		<BR> <b> <font size=2> ΣΤΗΛΕΣ  </font> </b> <BR>

		<BR><A HREF="../../stiles/sfigmos.htm"><IMG SRC="../../standard/lbar/sfigmos.gif" ALT="ΣΦΥΓΜΟΣ" BORDER=0 width=103 height=17></A><BR>

		<A HREF="../../stiles/apopsis.htm"><IMG SRC="../../standard/lbar/apopsis.gif" ALT="ΑΠΟΨΕΙΣ" BORDER=0 width=103 height=17></A><BR>

		<A HREF="../../stiles/politika.htm"><IMG SRC="../../standard/lbar/politika.gif" ALT="ΠΟΛΙΤΚΑ ΠΑΡΑΣΚΗΝΙΑ" BORDER=0 width=103 height=17></A><BR>

		<A HREF="../../stiles/analisi.htm"><IMG SRC="../../standard/lbar/analisi.gif" ALT="ΑΝΑΛΥΣΗ ΓΕΓΟΝΟΤΩΝ" BORDER=0 width=103 height=17></A><BR>

		<A HREF="../../stiles/kafenio.htm"><IMG SRC="../../standard/lbar/kafen.gif" ALT="ΚΑΦΕΝΕΙΟ Η ΕΛΛΑΣ" BORDER=0 width=103 height=17></A><BR>

		<A HREF="../../stiles/diethni.htm"><IMG SRC="../../standard/lbar/diethni.gif" ALT="ΔΙΕΘΝΗ" BORDER=0 width=103 height=17></A><BR>

		<A HREF="../../stiles/prosopa.htm"><IMG SRC="../../standard/lbar/prosopa.gif" ALT="ΠΡΟΣΩΠΑ" BORDER=0 width=103 height=17></A><BR>

		<BR><b><font size=2> ΟΔΗΓΟΙ </font> </b>

		<BR>

		<BR>

		<A HREF="http://193.92.17.20/tv/tvfrm.htm"><IMG SRC="../../standard/lbar/tv.gif" ALT="ΤΗΛΕΟΡΑΣΗ" BORDER=0 width=103 height=17></A><BR>

		<A HREF="../../keimena/cinema/cinema.htm"><IMG SRC="../../standard/lbar/cinema.gif" ALT="ΚΙΝΗΜΑΤΟΓΡΑΦΟΙ" BORDER=0 width=103 height=17></A><BR>

		<A HREF="../../keimena/cinema/theatres.htm"> <IMG SRC="../../standard/lbar/theatres.gif" ALT="ΘΕΑΤΡΑ" BORDER=0 width=103 height=17></A><BR>

		<A HREF="http://www.enet.gr/finance/firstfin.htm"><IMG SRC="../../standard/lbar/xrima.gif" ALT="ΧΡΗΜΑΤΙΣΤΗΡΙΟ" BORDER=0 width=103 height=17></A><BR>

		<A HREF="../../stiles/mediaw.htm"><IMG SRC="../../standard/lbar/mediaw.gif" ALT="ΤΟΥ ΚΟΣΜΟΥ ΤΑ MEDIA" BORDER=0 width=103 height=17></A></P><BR>

		<BR>
		<BR>

		</td></P></td><td valign="top" width="24"></td><!--msnavigation--><td valign="top"><div align="left"><table border="0" width="454"><MAP NAME="FrontPageMap"><AREA SHAPE="CIRCLE" COORDS="367, 41, 11" HREF="../../art.htm"><AREA SHAPE="CIRCLE" COORDS="393, 41, 11" HREF="http://www.enet.gr/"><AREA SHAPE="CIRCLE" COORDS="422, 41, 11" HREF="../../fpage.htm"></MAP>  <tr>    <td width="455"><IMG SRC="../../standard/abar-s.jpg" ALT="ΕΛΕΥΘΕΡΟΤΥΠΙΑ - ΤΕΧΝΕΣ" WIDTH=451 HEIGHT=71 USEMAP="#FrontPageMap" BORDER=0></td>  </tr>  <tr>    <td height="30" width="455"></td>  </tr>  <tr>    <td width="455">


<b>Ι</b>σως λίγα πράγματα εκφράζουν καλύτερα τις αντιθέσεις της σύγχρονης Ελλάδας από τον καφέ. Η μισή Ελλάδα καταναλώνει μεγάλες ποσότητες δυνατό καφέ για να αντεπεξέλθει στις ολοένα αυξανόμενες εργασιακές απαιτήσεις, ενώ η άλλη Ελλάδα υποτίθεται πως αράζει όλη μέρα με έναν φραπέ στο χέρι. Πάντως, σε μια χώρα όπου η ανεργία -επισήμως μόνο- ξεπερνά το μισό εκατομμύριο, είναι κωμικό έως απαράδεκτο να επικρίνει κανείς τους δεύτερους.<p>
 Το διάλειμμα για καφέ ενσωματώνεται πλέον καλύτερα στην κανονική ροή της εργασίας μπροστά από τον υπολογιστή ή το μηχάνημα στο οποίο εργάζεται ο εργαζόμενος. Ο καφές έχει φτάσει να αποτελεί ένα από τα βασικά συστατικά της τακτικής των επιχειρήσεων, στη στρατηγική προσπάθειά τους να αυξάνουν συνεχώς την παραγωγικότητα των εργαζομένων τους. Η πλειονότητα των αμερικανικών επιχειρήσεων έχει προχωρήσει στην παροχή δωρεάν καφέ και υποκατάστατων αναψυκτικών με ισχυρή δόση καφεΐνης στους εργαζόμενους. Η πολιτική της καφεΐνης αποτελεί προϊόν συστηματικής και εμπεριστατωμένης έρευνας και δεν είναι ένα ανέξοδο τέχνασμα των μεγάλων επιχειρήσεων.<p>
 Ενθαρρύνεται ανοιχτά η μεγάλη έως υπερβολική κατανάλωση καφέ. Δεν είναι άσχετο

ότι πολλές έρευνες που δημοσιεύτηκαν τα τελευταία δύο χρόνια στην Αμερική, δείχνουν τις θετικές επιδράσεις του καφέ στην υγεία, στην πνευματική διαύγεια,

ενώ ταυτόχρονα λίγο-πολύ βγάζουν άχρηστες όλες τις παλαιότερες έρευνες, που τόνιζαν τις βλαβερές συνέπειες αυτού του ροφήματος.<p>
 Ο μέσος εργαζόμενος έχει φτάσει να καταναλώνει γύρω στα 5-8 φλιτζάνια ημερησίως. Η επένδυση αυτή των εταιρειών δεν είναι φτηνή.<p>
 Αρκετές μεγάλες εταιρείες στην Αμερική έχουν εφοδιαστεί με επαγγελματικών προδιαγραφών καφετιέρες, που μέσα σε ελάχιστο χρόνο ετοιμάζουν ένα φλιτζάνι φρέσκο και αχνιστό καφέ και δέχονται ατομικές παραγγελίες (μόκα, εσπρέσο, καπουτσίνο), χρησιμοποιώντας πανάκριβα εκλεκτά χαρμάνια. Αλλες (π.χ., η AΟL και η Washington Post) νοικιάζουν σε μια εταιρεία catering έναν πάγκο για καφέ

στο λόμπι ή στην καντίνα του κτιρίου τους.<p>
 Η εταιρεία που έχει σφραγίσει περισσότερο από κάθε άλλη τη νέα εποχή, η Microsoft, εκτός από πρωτοπόρος στη δημιουργία λογισμικού υπολογιστών, υπήρξε η πρώτη που καθιέρωσε την άφθονη παροχή καφέ. Από τις αρχές της δεκαετίας του '90 εφαρμόζει την πολιτική να δίνει στους εργαζόμενους απεριόριστες ποσότητες δωρεάν ποτών (μη αλκοολούχων) και αναψυκτικών. Το παράδειγμα της Μicrosoft ακολούθησαν τα τελευταία δύο χρόνια δεκάδες και μετά εκατοντάδες εταιρείες. <p>
 Σε όλη την Αμερική η κατανάλωση καφέ σημειώνει τρομακτική άνοδο, σύμφωνα με τη

Διεθνή Ενωση Καφέ, που διαπιστώνει ότι τα τέσσερα πέμπτα του πληθυσμού πίνουν καφέ τουλάχιστον περιστασιακά. Αυτό έχει άμεσο αντίκτυπο στη βιομηχανία του καφέ που, για να εκμεταλλευτεί το γεγονός, έχει εισαγάγει στην αγορά δεκάδες σοφτ-ντρινκς με γερές δόσεις καφεΐνης. Πάνω από τη μισή κατανάλωση καφέ σε όλον τον κόσμο και στις ΗΠΑ πραγματοποιείται στους χώρους δουλειάς. Ειδικότερα, ο καφές κάνει θραύση στην πιο παραγωγική ηλικία 20-30 χρόνων: εδώ το ποσοστό που καταναλώνει μεγάλες ποσότητες καφέ σε καθημερινή βάση υπερβαίνει το 50%. Χαρακτηριστικές είναι οι δηλώσεις στελέχους μεγάλης ευρωπαϊκής εταιρείας πληροφορικής: <p>
 «Οι εργαζόμενοι είναι σαν έναν κομπιούτερ που τρέχει στη συχνότητα των 200 mhz, που εμείς πρέπει να τον ανεβάσουμε στo 1 ghz. Οπως οι χρήστες κάνουν overclocking στους υπολογιστές προσεκτικά, βάζοντας στους επεξεργαστές εξαρτήματα για την αποφυγή της υπερθέρμανσης, έτσι κι εμείς προχωρούμε σταθερά, ανεβάζοντας παράλληλα και τις αντιστάσεις τους...».<p>
 Ιδιαίτερα χτυπητές είναι οι αναλογίες ανάμεσα στην εκρηκτική άνοδο της παραγωγικότητας της εργασίας, που παρατηρείται τα τελευταία χρόνια, και στα εξωπραγματικά παγκόσμια ρεκόρ που σημειώνονται στον αθλητισμό τα τελευταία χρόνια. Ασφαλώς στον επιχειρηματικό στίβο, όπως και στον αθλητισμό, η χρήση της νέας τεχνολογίας έχει συμβάλει τα μέγιστα στην άνοδο των επιδόσεων. Ο μύθος της δεκαετίας του '80, με τους γιάπηδες που χαπακώνονται με αμφεταμίνες για να μείνουν ξύπνιοι όλη νύχτα, παίρνει σήμερα μια πιο πεζή διάσταση. Οι σύγχρονοι «σκλάβοι» δεν χρειάζονται το μαστίγιο του δουλοκτήτη για να παραμένουν σε εγρήγορση. Καθώς το τσιγάρο βρίσκεται υπό διωγμό, η καφεΐνη ξυπνά τα αίματα και επιτρέπει στους κωπηλάτες να τραβούν κουπί χωρίς να δυσανασχετούν.<p>
 <b>ΔΗΜΗΤΡΗΣ ΤΖΙΑΝΤΖΗΣ<p></b>


</td>  </tr></table></div><p>  <!--msnavigation--></td></tr><!--msnavigation--></table><br><center><table width = 640> <CENTER><b> Επικοινωνήστε με την </b><A HREF="mailto:elef@enet.gr">"E on-line"</A> <p><b> Copyright © 1999 Χ. Κ. Τεγόπουλος Εκδόσεις Α.Ε.</b><br> <br><font size = 2><b> ΑΠΑΓΟΡΕΥΕΤΑΙ </b> η αναδημοσίευση, η αναπαραγωγή, ολική, μερική ή περιληπτική, ή κατά παράφραση, ή διασκευή απόδοση του περιεχομένου της ηλεκτρονικής εφημερίδας με οποιονδήποτε τρόπο, μηχανικό, ηλεκτρονικό, φωτοτυπικό, ηχογράφησης ή αλλο, χωρίς προηγούμενη γραπτή άδεια του εκδότη. Νόμος 2121/1993 και κανόνες Διεθνούς Δικαίου πού ισχύουν στην Ελλάδα.</font></CENTER></table></center></body></html>
