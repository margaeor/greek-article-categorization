Mε μια δήλωση αποκατάστασης του Κώστα Σκανδαλίδη, που υποχρεώθηκε από τον πρωθυπουργό και το Εκτελεστικό Γραφείο να την κάνει, ο Θεόδωρος Πάγκαλος θέλησε χθες να δώσει τέλος στο θέμα που ο ίδιος δημιούργησε και προκάλεσε μεγάλη αναστάτωση στο ΠΑΣΟΚ όταν πριν από δύο εβδομάδες κατήγγειλε ότι, το καλοκαίρι, στέλεχος του κόμματος τού τηλεφώνησε από κότερο γνωστού επιχειρηματία και τον κάλεσε να πάει κι αυτός εκεί.
 Ο υπουργός Πολιτισμού αν και προκλήθηκε από τον πρωθυπουργό και μέλη του Ε.Γ., όπως είναι ο Κ. Λαλιώτης, η Β. Παπανδρέου, ο Ε. Βενιζέλος και ο ίδιος ο Κ. Σκανδαλίδης, να κατονομάσει ποιους εννοούσε τότε, απέφυγε για μία ακόμη φορά να απαντήσει και να δώσει συγκεκριμένες εξηγήσεις. Αντίθετα, προσπάθησε να υποβαθμίσει το θέμα υποστηρίζοντας ότι αυτός είπε μόνο μια κουβέντα μεταξύ συντρόφων και αυτή μεταφέρθηκε διαφορετικά και έγινε θέμα.
 Επί της ουσίας λοιπόν το θέμα που ταλανίζει το ΠΑΣΟΚ τις τελευταίες δύο εβδομάδες παραμένει αδιευκρίνιστο, αφού μπορεί ο κ. Πάγκαλος να υποχρεώθηκε στη χθεσινή συνεδρίαση του Ε.Γ. να κάνει τη δήλωση με την οποία αποκατέστησε τον κ. Σκανδαλίδη, ωστόσο δεν είπε ποιους εννοούσε με εκείνη την καταγγελία του... Μέλη του Ε.Γ. αποδοκίμασαν ανοιχτά την τακτική του κ. Πάγκαλου λέγοντας ότι τέτοιες αναφορές είναι απαράδεκτες και ευτελίζουν την πολιτική. Ο ίδιος ο κ. Σκανδαλίδης, που τον αφορά προσωπικά το θέμα, προκάλεσε τον κ. Πάγκαλο να κάνει δήλωση λέγοντας ότι για τον κ. Τσουκάτο έστειλε επιστολή διάψευσης ενώ για τον ίδιο δεν έχει πει κουβέντα, αφήνοντάς τον, έτσι, ως γραμματέα εκτεθειμένο.
 Ετσι λοιπόν ο κ. Πάγκαλος έκανε μετά τη λήξη της συνεδρίασης την εξής δήλωση: 
 «Για το θέμα που σας ενδιαφέρει είχαμε μια σύντομη συζήτηση. Στη διάρκεια αυτής της συζήτησης επιβεβαίωσα αυτό που έχει ήδη δηλώσει ο Κώστας Σκανδαλίδης, ότι δεν μου τηλεφώνησε ούτε είχαμε καμία άλλη επαφή κατά τη διάρκεια των διακοπών. Συμφωνήσαμε όλοι να περιφρουρηθεί το όργανο στο μέλλον γιατί τα πράγματα που λέγονται εκεί όταν μεταφέρονται εκτός συμφραζομένων δημιουργούν εντυπώσεις οι οποίες έχουν δυσανάλογη επιρροή στην κοινή γνώμη». Ο κ. Σκανδαλίδης εμφανίστηκε ικανοποιημένος από τη δήλωση αυτή του κ. Πάγκαλου, ωστόσο αν το θέμα έχει κλείσει οριστικά θα φανεί και στην αυριανή συνεδρίαση της Κ.Ε.
 Σε αυτή τη συνεδρίαση, όπως ειπώθηκε στο Ε.Γ., ο πρωθυπουργός θα μιλήσει για όλα τα θέματα της επικαιρότητας που απασχολούν το κόμμα και την κυβέρνηση και φυσικά για τη διαπλοκή, το ναυάγιο, την οργάνωση του κόμματος, τις κυβερνητικές προτεραιότητες. Χθες το Ε.Γ. συζήτησε και για το πολύνεκρο ναυάγιο και όπως δήλωσε ο Κ. Σκανδαλίδης επικροτεί τις πρωτοβουλίες, τόσο σε θεσμικό επίπεδο όσο και διοικητικό, του πρωθυπουργού και του υπουργού Εμπορικής Ναυτιλίας για να διαφωτισθούν τα γεγονότα και να αποδοθούν γρήγορα ευθύνες. Ο γραμματέας μίλησε για νοσηρό κλίμα που δημιουργείται με τη συστηματική προσπάθεια ποινικοποίησης της πολιτικής ζωής και τόνισε ότι το ΠΑΣΟΚ θα απαντήσει χωρίς εσωστρέφεια και μοιρολατρία.
