 Το μέλλον του Βίκτωρα Μητρόπουλου στην προεδρία της ΕΠΑΕ θα κριθεί σε μεγάλο βαθμό από την έκθεση της Επιστημονικής Επιτροπής της Βουλής, η οποία θα γνωμοδοτήσει εάν το νομοσχέδιο Φλωρίδη είναι συνταγματικό ή όχι. Την έκθεση ζήτησαν τα κόμματα της αντιπολίτευσης κατά τη συζήτηση του σχεδίου νόμου στην Επιτροπή Μορφωτικών Υποθέσεων και ο πρόεδρός της Γιώργος Λιάνης υποσχέθηκε ότι θα κάνει ό,τι μπορεί για να την έχει σήμερα στα χέρια του...
 Η συζήτηση του αθλητικού νομοσχεδίου, με την ψήφιση του οποίου απομακρύνεται από την ΕΠΑΕ ο κ. Μητρόπουλος, θα συνεχιστεί σήμερα, καθώς κρίθηκε σκόπιμο να κληθούν να καταθέσουν τις απόψεις τους για τη νομοθετική παρέμβαση εκπρόσωποι αθλητικών φορέων. Από τη διοργανώτρια αρχή διέρρευσε ότι παρών στη συζήτηση θα είναι και ο πρόεδρος του Ολυμπιακού, Σωκράτης Κόκκαλης, ενώ κλήθηκαν παράγοντες της ΕΠΟ, της ΕΟΚ και του ΣΕΓΑΣ.
 Η συζήτηση πραγματοποιήθηκε σε τεταμένο κλίμα. Το επιχείρημα ότι είναι αντισυνταγματική η επίμαχη διάταξη με την οποία καθαιρείται ο κ. Μητρόπουλος, εξόργισε τον υφυπουργό Αθλητισμού. Ο κ. Φλωρίδης, απευθυνόμενος στους βουλευτές της αντιπολίτευσης και στον πρόεδρο του Συνασπισμού Νίκο Κωνσταντόπουλο, είπε με υψηλούς τόνους: 
 «Με λύπη μου διαπιστώνω ότι ενώ όλοι λέτε ότι θέλετε την εξυγίανση στο χώρο του ποδοσφαίρου, επικαλείστε τα μύρια όσα για να μην προχωρήσει η εξυγίανση». Ο κ. Λιάνης ζήτησε από τον υφυπουργό να μη μιλάει σε έντονο ύφος στους βουλευτές, ενώ ο πρόεδρος του Συνασπισμού τόνισε στον κ. Φλωρίδη ότι «εάν ο χώρος του ποδοσφαίρου βρωμάει, βρωμάει με την ανοχή της κυβέρνησης. Το κόμμα μας επιθυμεί την πραγματική εξυγίανση του συγκεκριμένου χώρου».
 Οι τόνοι ανέβηκαν όταν πήραν το λόγο οι βουλευτές της Νέας Δημοκρατίας. Ο Βαγγέλης Μεϊμαράκης υποστήριξε πως «φημολογείται ότι στην έκθεση της Επιστημονικής Επιτροπής αναφέρεται πως είναι αντισυνταγματική η διάταξη που αφορά τα κωλύματα των παραγόντων», ενώ η Φάνη Πάλλη-Πετραλιά κατήγγειλε: 
 «Ασκούνται πιέσεις στην επιτροπή να βγει συνταγματική η διάταξη στο πιο φωτογραφικό και το πιο υποκριτικό νομοσχέδιο που έχει έρθει ποτέ στη Βουλή».
 Από τη Ν.Δ. προτάθηκε να έρθει και συνταγματολόγος να καταθέσει τις απόψεις του, πρόταση που δεν έγινε δεκτή. Ο κ. Φλωρίδης μάλιστα άφησε και υπονοούμενα για τις γνωμοδοτήσεις των πέντε νομικών - καθηγητών, οι οποίες αναφέρουν ότι η διάταξη είναι αντισυνταγματική. «Η ΓΓΑ δεν έχει λεφτά για τέτοιες γνωμοδοτήσεις», είπε ο υφυπουργός Αθλητισμού, στον οποίο απάντησε ο κ. Κωνσταντόπουλος: 
 «Πιστεύετε ότι πέντε γνωστοί καθηγητές παίζουν όλο το κύρος τους και την καριέρα τους στην... τσέπη του Μητρόπουλου; Καλό είναι να ενημερωθούμε για την έκθεση της Επιστημονικής Επιτροπής, η οποία δεν είναι καλωπιστικό στοιχείο. Είναι απαραίτητο στοιχείο πριν εκφράσουμε οποιαδήποτε άποψη, καθώς πρέπει να προχωρήσουμε στην εξυγίανση με ασφαλή τρόπο για να μην εμπλακούμε σε περιπέτειες».
 Η συζήτηση ξέφυγε από τα όρια του νομοσχεδίου και επεκτάθηκε σε όλο το φάσμα του ελληνικού ποδοσφαίρου. Ο βουλευτής του ΠΑΣΟΚ Χρήστος Σμυρλής κατήγγειλε ότι «στις προηγούμενες εκλογές της ΕΠΟ έγινε ό,τι είχε συμβεί και στις αρχαιρεσίες που διενεργήθηκαν στην Αλεξανδρούπολη». Ο κ. Σμυρλής είχε υποστηρίξει ότι οι εκλογές της Αλεξανδρούπολης κρίθηκαν με 1 εκατ. δολάρια...
 Ο εισηγητής της Νέας Δημοκρατίας Γιώργος Ορφανός τόνισε ότι τα λεφτά στις εκλογές ξοδεύτηκαν για να ελέγχεται η διαιτησία, ενώ αναρωτήθηκε πώς είναι δυνατόν πρόεδρος ΠΑΕ να δίνει, μέσω εταιρείας του, διαφήμιση σε άλλη ΠΑΕ, γεγονός που αποτελεί στοιχείο συνδιαλλαγής.
 Στην επιτροπή τέθηκε και το θέμα του Στοιχήματος. Ο βουλευτής της Νέας Δημοκρατίας Μανώλης Κεφαλογιάννης επισήμανε ότι ο «λεσχιάρχης» είναι και ιδιοκτήτης ΠΑΕ, «οπότε υπάρχει ασυμβίβαστο για τη συμμετοχή των αγώνων της στο Στοίχημα».
