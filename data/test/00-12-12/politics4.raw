Στην επικράτηση των ισχυροτέρων, των οποίων πλέον ο ρόλος γίνεται ακόμη πιο καθοριστικός στις ευρωπαϊκές εξελίξεις, καθώς και στη διεύρυνση του δημοκρατικού ελλείμματος εστιάζουν την κριτική τους τα κόμματα της Αριστεράς.
 Το ΚΚΕ κάνει λόγο για λεόντειο συμφωνία, καθώς η τελική κατάληξη στη στάθμιση των ψήφων, με την οποία οι ισχυρές ιμπεριαλιστικές χώρες γίνονται ισχυρότερες και ανακηρύσσονται σε ανώτατη αρχή της Ευρωπαϊκής Ενωσης και τινάζει στον αέρα τα περί ευρωπαϊκής οικογένειας. Επίσης, όπως τονίζεται στην ανακοίνωση του γραφείου Τύπου, η έγκριση της «ενισχυμένης συνεργασίας» αποτελεί ένα ακόμη βήμα προς τη δημιουργία του σκληρού πυρήνα, ο οποίος στην Ευρωπαϊκή Ενωση των 27 θα μπορεί να αποφασίζει για λογαριασμό των υπολοίπων, ενισχύοντας έτσι, εκτός των άλλων, και την ήδη υπάρχουσα ανισόμετρη ανάπτυξη.
 Περίσσεψε το παζάρι από το οποίο προέκυψε η αναβάθμιση του ρόλου των ισχυρών, σχολίασε ο υπεύθυνος ευρωπαϊκής πολιτικής του Συνασπισμού Νίκος Χουντής, επισημαίνοντας επίσης ότι αγνοήθηκαν οι προτάσεις του Ευρωπαϊκού Κοινοβουλίου.
 Ο Αλέκος Αλαβάνος κάνει λόγο για σχιζοφρένεια αφού ικανοποιημένοι δηλώνουν τόσο οι υπερασπιστές (Σρέντερ) της ομοσπονδιακής Ευρώπης όσο και οι αντίπαλοι (Μπλερ). Επέκρινε τη στάση της Ελλάδας που δεν ακολούθησε το Βέλγιο και την Πορτογαλία, ενώ επισήμανε ότι η Τουρκία, όταν ενταχθεί, με βάση τα πληθυσμιακά της δεδομένα θα ανήκει στους ισχυρούς της Ευρώπης.
 Για διεύρυνση του θεσμικού ελλείμματος της Δημοκρατίας μίλησε ο κοινοβουλευτικός εκπρόσωπος του κόμματος Φώτης Κουβέλης, ενώ για συμβιβασμό που όμως προσφέρει δυνατότητες έκανε λόγο η Μαρία Δαμανάκη, συμβιβασμό όχι τόσο μεταξύ μικρών και μεγάλων χωρών, αλλά ανάμεσα στο μέλλον των Eυρωπαίων πολιτών και της εθνικής ματαιοδοξίας ορισμένων.
 Ο προωθητικός συμβιβασμός που επιτεύχθηκε αναδεικνύει την ανάγκη να υπάρξουν αποφασιστικά βήματα προς μια ομοσπονδιακή Ευρώπη, τονίζει σε ανακοίνωσή της η ΑΕΚΑ.
