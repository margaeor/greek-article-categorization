 Την επιδοκιμασία ή καλύτερα τη δοκιμασία των αγορών συναλλάγματος περιμένει το
ευρώ, μετά την ολοκλήρωση της συνόδου κορυφής στη Νίκαια, για να αποτιμηθεί η σημασία των αποφάσεων που τελικά κατάφεραν να πάρουν οι δεκαπέντε ηγέτες μετά από τη μαραθώνια συνάντησή τους.
 Οι αποφάσεις που πάρθηκαν χθες τα ξημερώματα οδήγησαν τελικά στην αποφυγή ενός
νέου «φιάσκου» αλλά μένει να αξιολογηθεί το κατά πόσον οι οικονομίες, που σηκώνουν στα χέρια τους του κοινό νόμισμα έκαναν κάποιο σοβαρό βήμα στην ενοποίησή τους προκειμένου να ενισχυθεί εσωτερικά το ευρώ.
 Οι πρώτες αντιδράσεις ήταν επιφυλακτικές, αλλά, όπως παρατηρούσαν στελέχη της αγοράς συναλλάγματος στο Λονδίνο και τη Φρανκφούρτη, η κατάληξη σε μια συμφωνία, έστω και την τελευταία στιγμή, «αποκλείει μια άμεση αρνητική επίπτωση στο ευρώ...».
 Χαρακτηριστικό είναι, ότι ο αρμόδιος για τα νομισματικά θέματα επίτροπος Πέδρο
Σόλμπες δεν δέχθηκε να κάνει δηλώσεις, καθώς ακόμα και οι επιτελείς του δεν ήταν ξεκάθαροι «για το τι τελικά υπάρχει πίσω από τα τεχνικά στοιχεία της συμφωνίας».
 Είναι ακόμα νωρίς, όπως παρατηρούσαν, να απαντήσουμε στο πώς θα υποδεχθούν οι αγορές τη Συμφωνία της Νίκαιας. Οι προσδοκίες των αγορών για τις επιπτώσεις από την τελική απόφαση επιλογής του Aμερικανού προέδρου, εξακολουθεί να αποτελεί ισχυρότερη συνιστώσα στη διαμόρφωση των εκτιμήσεων για τη συναλλαγματική ισοτιμία του ευρώ.
 Για την ελληνική οικονομία η συγκυρία της σύμπτωσης της αντικατάστασης από την
1/1/2001 της δραχμής από το ευρώ (με την μετατροπή της σε υποδιαίρεση του ενιαίου νομίσματος) με τις αποφάσεις αυτές, οπωσδήποτε την τοποθετεί μέσα στον
κύκλο των «μεσαίων» χωρών, κάτω από το Διευθυντήριο των τεσσάρων μεγάλων, αλλά
και πάνω από τις υπόλοιπες χώρες της κατηγορίας της μετά την ένταξη της Κύπρου. Συγκεκριμένα, στο κρίσιμο θέμα του συσχετισμού δυνάμεων στο Συμβούλιο,
η Ελλάδα και η Κύπρος μαζί θα συγκεντρώνουν τρείς ψήφους περισσότερους από τις
υπόλοιπες χώρες της «μεσαίας» κατηγορίας, όπως π.χ. η Ολλανδία, το Βέλγιο, η Πορτογαλία κ.λπ.
 Παρ' ολα αυτά πάντως υπάρχουν δύο στοιχεία στους βασικούς άξονες των αποφάσεων
της Νίκαιας που θα παίξουν καθοριστικό ρόλο στην εξέλιξη του ευρώ αφενός και στην εσωτερική αναδιάταξη των οικονομικών δυνάμεων μέσα στη ζώνη του ευρώ.
 Το πρώτο είναι ότι, σε ό,τι αφορά το ευρώ και τις βασικές επιλογές της οικονομικής πολιτικής, η Ευρωπαϊκή Ενωση θα εξακολουθήσει όπως και τώρα να έχει ως όργανο απόφασης κυρίως το Ευρωπαϊκό Συμβούλιο και το ΕΚΟΦΙΝ και όχι την Κομισιόν.
 Σύμφωνα με την τελική απόφαση η αναδιανομή εξουσίας στα θεσμικά όργανα, με την
προσθήκη και νέων μελών στην Κομισιόν μετά τη διεύρυνση, τη μετατρέπει σε ένα δυσκίνητο για τη λήψη αποφάσεων όργανο, στο οποίο η πλειοψηφία των επιτρόπτων δεν μπορεί με αποφάσεις της να έρθει σε αντιπαράθεση με επιλογές του ΕΚΟΦΙΝ. Κατά συνέπεια, οι πολιτικές που θα ακολουθηθούν θα είναι και πάλι αποτέλεσμα των ισοροποιών (ή ανισορροπιών) μεταξύ των ισχυρών κρατών-μελών. 
 Το δεύτερο είναι ότι μια πλειοψηφία, αποτελούμενη από τρείς μεγάλες χώρες και μια μικρή, αρκεί για να ανακόψει πλέον κάθε πρόταση μέσα στο Συμβούλιο, περιορίζοντας ακόμα περισσότερο τις όποιες πρωτοβουλίες, όταν σ' αυτές υπάρχουν αντιρρήσεις των ισχυρών χωρών...
 Με άλλα λόγια, οι αποφάσεις στη Νίκαια έμμεσα περιόρισαν την ισχύ των «υπερεθνικών» φορέων οικονομικής πολιτικής, μετατρέποντάς τους σε ακόμα περισσότερο δυσκίνητους οργανισμούς, ενώ ταυτόχρονα με την αναδιανομή των ψήφων στο Συμβούλιο -μετά τη διεύρυνση- ενισχύεται η θέση των ισχυρών χωρών.
 Αν λοιπόν το επιχείρημα ότι πίσω από την επιφυλακτικότητα των αγορών έναντι του ευρώ βρίσκεται η «ποικιλία» και ο εσωτερικός ανταγωνισμός των οικονομιών που στηρίζουν το ενιαίο νόμισμα, τότε η επιφυλακτικότητα αυτή έχει κάθε λόγο να ενισχυθεί. Ομως αυτό είναι κάτι που μένει να δοκιμαστεί μέσα στις επόμενες ημέρες από τις αγορές συναλλάγματος.
 Το γεγονός βέβαια, ότι αποφασίσθηκε παράλληλα ένας νέος κύκλος, μια νέα Διακυβερνητική για το 2004, αφήνει ανοιχτό το παράθυρο για νέες διαπραγματεύσεις μέχρι τότε, καθώς οι οικονομίες που περιμένουν στη σειρά για την ένταξη, κυρίως εκείνες των χωρών της Κ.Α. Ευρώπης, είναι πολύ πιθανό να μην είναι μέχρι τότε έτοιμες.
