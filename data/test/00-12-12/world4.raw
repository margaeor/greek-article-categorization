 Από σήμερα και μέχρι την Παρασκευή διεξάγεται στο Παλέρμο της Σικελίας η συνάντηση των μελών του ΟΗΕ για την υπογραφή της σύμβασης κατά του διεθνούς οργανωμένου εγκλήματος. Πρόκειται για μια φιλόδοξη συνθήκη που, κατά τους διαπραγματευτές, αποτελεί το πρώτο σημαντικό όπλο στον αγώνα κατά των μαφιών. 
 Η συνθήκη, που υιοθετήθηκε από τη Γενική Συνέλευση του ΟΗΕ στα μέσα Νοεμβρίου έπειτα από διαπραγματεύσεις δύο ετών, ξεκινά από τη διαπίστωση ότι μόνο μία παγκόσμια πολιτική μπορεί να καταπολεμήσει τις εγκληματικές οργανώσεις που εκμεταλλεύονται με εξαιρετική μαεστρία το άνοιγμα των συνόρων, την οικονομική παγκοσμιοποίηση και την τεχνολογική πρόοδο, για να χτίσουν τις οικονομικές αυτοκρατορίες τους.
 Σημείο-κλειδί του κειμένου, η εναρμόνιση των νομοθεσιών των μελών του ΟΗΕ. Η σύμβαση απαιτεί πράγματι από όλα τα κράτη να συμπεριλάβουν στον ποινικό κώδικά
τους τέσσερις τύπους εγκλημάτων: τη συμμετοχή σε συμμορία, το ξέπλυμα χρήματος, τη διαφθορά και την παρεμπόδιση της δικαιοσύνης. Ξεκινώντας από αυτήν τη βάση, η σύμβαση επιβάλλει στους υπογράφοντες ορισμένες υποχρεώσεις. Οσον αφορά το ξέπλυμα χρήματος, επιβάλλεται η άρση του τραπεζικού απορρήτου, η
απαγόρευση των ανώνυμων λογαριασμών και η κατάσχεση των αγαθών που απορρέουν από εγκληματική δραστηριότητα. Είναι η πρώτη φορά που μια συνθήκη προβλέπει την απόδοση ευθυνών, για ξέπλυμα χρήματος και παράνομες δραστηριότητες, σε εταιρείες. Η συνθήκη ζητεί ακόμη από τα κράτη να διευκολύνουν και να επισπεύσουν τις διαδικασίες έκδοσης των υπόπτων, να δημιουργήσουν προγράμματα προστασίας μαρτύρων και να προχωρήσουν σε στενότερη δικαστική συνεργασία. Προβλέπει, τέλος, την παροχή οικονομικής βοήθειας στις αναπτυσσόμενες χώρες για την καταπολέμηση του οργανωμένουν εγκλήματος.
 Παράλληλα με τη σύμβαση υποβάλλονται για υπογραφή δύο πρωτόκολλα, κατά της ανθρώπινης εκμετάλλευσης και κατά της διακίνησης λαθρομεταναστών. Αφού υπογραφούν τα κείμενα αυτά, θα ισχύσουν μετά την επικύρωσή τους από τα κοινοβούλια 40 τουλάχιστον κρατών. Ο διευθυντής του γραφείου του ΟΗΕ για τον έλεγχο των ναρκωτικών και την πρόληψη του εγκλήματος, Πίνο Αρλάκι, εκτιμά ότι η συνθήκη θα τεθεί σε εφαρμογή εντός δύο ετών.
 Υπάρχουν όμως και κάποιοι που εκφράζουν ορισμένες επιφυλάξεις για τη αποτελεσματικότητα μια τέτοιας συνθήκης δεδομένων των συμφερόντων που διακυβεύονται. «Ποιος θα πιστέψει ότι οι φορολογικοί παράδεισοι θα εξαφανιστούν, ότι τα κράτη που συντηρούνται από το λαθρεμπόριο των τσιγάρων και το εμπόριο των ναρκωτικών θα εφαρμόσουν αυτή τη σύμβαση; » αναρωτιούνται οι
οργανωτές μιας «αντί-συνόδου» στο Παλέρμο με τη συμμετοχή Ιταλών αριστεριστών και αναρχικών.
