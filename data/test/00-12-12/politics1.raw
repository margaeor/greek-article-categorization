 Αμηχανία, νευρικότητα και έντονος προβληματισμός, επικρατεί όχι μόνο στην ηγεσία της Νέας Δημοκρατίας, αλλά και σε επίπεδο στελεχών και βουλευτών, οι οποίοι βλέπουν ήδη ως εν δυνάμει αντίπαλο και διεκδικητή μερίδας των συντηρητικών ψηφοφόρων, το δήμαρχο της Αθήνας.
 Η χθεσινή δήλωση του Μιχάλη Λιάπη ουσιαστικά αποτελούσε τη συνισταμένη των αδιεξόδων και αγωνίας στην οποία βρίσκεται η Ν.Δ. «Το προλαμβάνειν είναι ασφαλώς καλύτερο του θεραπεύειν. Χρειάζονται λοιπόν πριν είναι αργά, συγκεκριμένες πολιτικές πρωτοβουλίες για μια ενδοπαραταξιακή συνεννόηση. Είναι η βασικότερη προϋπόθεση για την αυτοδυναμία», είπε ο εξάδελφος του προέδρου της Ν.Δ. και σαφώς αποστασιοποιημένος πολιτικά απ' αυτόν. Ο κ. Λιάπης εκφράζει τον κοινό προβληματισμό πολλών στελεχών, τα οποία μπορεί να στήριξαν έως τώρα τον πρόεδρο της Ν.Δ., αλλά στην παρούσα φάση εκτιμούν πως με τους χειρισμούς του ή καλύτερα με την απουσία πρωτοβουλιών, απομακρύνει το κόμμα από το ενδεχόμενο ανάληψης της εξουσίας.
 Ο κ. Λιάπης και όλα τα άλλα στελέχη, που προς το παρόν σιωπούν, ζητούν από τον πρόεδρο της Ν.Δ. να κάνει κινήσεις διεύρυνσης του κόμματος με προσκλητήριο προς τους Γ. Σουφλιά, Α. Ανδριανόπουλο και άλλα στελέχη και παράλληλα, να δημιουργήσει πέριξ του μια ηγετική ομάδα.
 Ο πρόεδρος της Ν.Δ. απέναντι σ' αυτά τα δεδομένα προσπαθεί να απαντήσει με κλασικές «συνταγές». Να ενεργοποιήσει και συσπειρώσει τον κόσμο της Ν.Δ. (γι' αυτό και θα συνεχίσει τις περιοδείες του στην περιφέρεια) και να πείσει τους βουλευτές της Νέας Δημοκρατίας ότι πρέπει να παράξουν έργο ώστε να φανεί πως το κόμμα τους παράγει πολιτική. «Θα ζητήσω στη συζήτηση για τον προϋπολογισμό απ' όλους έντονη παρουσία και τη μεγαλύτερη δυνατή συμμετοχή, είναι μια μεγάλη ευκαιρία να αναδείξουμε αυτά τα θέματα», είπε χαρακτηριστικά στη χθεσινή συνεδρίαση της κοινοβουλευτικής ομάδας του κόμματος.
 Στενοί συνεργάτες του κ. Καραμανλή, του εισηγούνται να κάνει τώρα τα αναγκαία ανοίγματα σε στελέχη της συντηρητικής παράταξης που βρίσκονται εκτος κόμματος και παράλληλα να καταγγείλει το δήμαρχο.
 Ο Γιάννης Κεφαλογιάννης πάντως δεν περιμένει τον πρόεδρο της Ν.Δ.για να προχωρήσει σε επίθεση. «Η πολιτική δεν γίνεται με δημόσιες σχέσεις", είπε χθες.
 Εν τω μεταξύ, ο πρόεδρος της Ν.Δ. εξαπέλυσε χθες νέα επίθεση κατά της κυβέρνησης με αφορμή αυτή τη φορά τον κρατικό προϋπολογισμό, ο οποίος συζητήθηκε στην κοινοβουλευτική ομάδα της Ν.Δ. και όπου παρέθεσαν τις απόψεις τους εκπρόσωποι φορέων. Ο κ. Καραμανλής χαρακτήρισε τη συζήτηση του προϋπολογισμού εικονική διαδικασία, αφού δεν δίνεται η δυνατότητα τροποποιήσεων, την κυβέρνηση «κουρασμένη», αφού δεν μπορεί να προχωρήσει σε διαρθρωτικές αλλαγές, επισήμανε ότι υπάρχει αύξηση της φορολογίας και ζήτησε επανίδρυση της δημόσιας διοίκησης. Παράλληλα επιτέθηκε στην κυβέρνηση γιατί δεν μειώνει, όπως είπε, την ανεργία, αλλά αντίθετα διευρύνει τις κοινωνικές ανισότητες. «Δύο εκατομμύρια Ελληνες ζουν κάτω από τα όρια της φτώχειας», πρόσθεσε.
 Ο πρόεδρος του ΣΕΒ Ε. Αντωνακόπουλος είπε ότι ο προϋπολογισμός δεν διαφοροποιείται από τους προηγούμενους και στηρίζεται και αυτός στην πρόβλεψη μεγάλης ανόδου των φορολογικών εσόδων. Ο πρόεδρος της ΓΣΕΕ Χ. Πολυζωγόπουλος από την πλευρά του, είπε ότι ούτε με τον νέο προϋπολογισμό δεν υπάρχει δικαιότερη κατανομή των φορολογικών βαρών, αλλά ούτε αναβάθμιση της εισοδηματικής σχέσης των εργαζομένων και συνταξιούχων.
