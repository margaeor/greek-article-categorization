 Η κυβέρνηση δεν έχει βρει το ρυθμό της, επισημαίνει ο υπουργός Εθνικής Αμυνας, Ακης Τσοχατζόπουλος, και αυτός είναι ο λόγος που εμφανίζει τη σημερινή εικόνα, ενώ θα έπρεπε να «πετάει» καθώς η Ν.Δ. είναι στα «κάτω» της με τις εσωτερικές έριδες και την αναγγελία από τον Δημήτρη Αβραμόπουλο για ίδρυση κόμματος.
 Ο Ακης Τσοχατζόπουλος στάθηκε για μια ακόμη φορά κριτικός απέναντι στην κυβέρνηση, σε συζήτηση που είχε με δημοσιογράφους και σημείωσε ότι πρέπει να επικεντρωθεί περισσότερο στον άνθρωπο, τονίζοντας ότι αποκτά μεγαλύτερη σημασία το προεκλογικό του σύνθημα «πρώτα ο άνθρωπος». 
 Σε δηλώσεις του για τις γιορτές των Χριστουγέννων και το νέο χρόνο παρατήρησε πως οι πολίτες στέλνουν ένα διπλό μήνυμα: ικανοποίησης για την επίτευξη των στόχων (ένταξη στην ΟΝΕ, βελτίωση οικονομικών δεικτών κ.ά.), αλλά και απαίτησης ενίσχυσης του εισοδήματος, αντιμετώπισης της ανεργίας και πιο δίκαιης συμμετοχής στα θετικά αποτελέσματα της οικονομίας. 
 Για το ΠΑΣΟΚ είπε ότι έχει συναίσθηση πως χρωστάει στους πολίτες, αντιλαμβάνεται τις ευθύνες του και το 2001 θα βρεθεί όσο πιο κοντά γίνεται στο λαό για να εκφράσει τις απαιτήσεις της σύγχρονης κοινωνίας.
 Προέβλεψε εξελίξεις μέσα στο 2001, τόσο στην Ελλάδα όσο και διεθνώς, λόγω της εξωτερικής πολιτικής που θα εφαρμόσει η νέα κυβέρνηση των ΗΠΑ, η οποία θα έχει επιπτώσεις και για τη χώρα μας, αλλά αρνήθηκε να ανοίξει τα «χαρτιά» του για το συνέδριο του ΠΑΣΟΚ. «Εχουμε ακόμη δύο χρόνια», ήταν η απάντησή του και σε ερώτηση αν υπάρχει από τώρα κάποιος σχεδιασμός ή αν είναι ενδεχόμενο να διεξαχθεί πιο νωρίς το συνέδριο σχολίασε: Πρέπει να υπάρχουν κάποιες σταθερές στην πολιτική και οι πολιτικοί να σχεδιάζουν με βάση αυτές τις σταθερές, αλίμονο αν σχεδιάζουν στηριγμένοι σε αβεβαιότητες. 
 Για όσα φέρεται ότι είπε στη Θεσσαλία ο συνεργάτης του Βαγγέλης Χωραφάς (ότι θα είναι υποψήφιος για πρόεδρος του ΠΑΣΟΚ στο συνέδριο) δεν έκανε οποιοδήποτε σχόλιο και μετέφερε τη διαβεβαίωση του Β. Χωραφά πως δεν είπε κάτι τέτοιο. Παρατήρησε πως σε κάποιες περιφέρειες έχουν στηθεί μηχανισμοί που εργάζονται από τώρα για τις δημοτικές και νομαρχιακές εκλογές, χωρίς να περιμένουν να δοθεί το «χρίσμα» για τους υποψηφίους.
 Εμφανίστηκε επιφυλακτικός απέναντι στις εκτιμήσεις που δίνουν διψήφιο νούμερο στο υπό ίδρυση κόμμα Αβραμόπουλου και σημείωσε πως είναι καλύτερα να περιμένουμε πρώτα να το δούμε.
 Ο υπουργός Πολιτισμού, Ευάγγελος Βενιζέλος, σε ερώτηση για το ζήτημα της δυαρχίας, απάντησε ότι οι συζητήσεις αυτές γίνονται και θα γίνονται. «Σημασία έχει ότι υπάρχει ένα πολύ συγκεκριμένο πλαίσιο (είχε απορριφθεί η δυαρχία) μέσα στο οποίο κινούμαστε ενώ εκτίμησε ότι μεσολαβεί πολύς καιρός ώς το συνέδριο του ΠΑΣΟΚ. Χαρακτήρισε «ανώριμο» και «ανεπίκαιρο» θέμα την πρόταση για εκλογή γραμματέα της Κ.Ε. του Κινήματος από το συνέδριο και επιφυλάχθηκε μέχρι τον Ιανουάριο που θα παρουσιάσει τις πλήρεις προτάσεις του για το ΠΑΣ-Κ, στο κανούργιο βιβλίο του για το «νέο» και «ανοιχτό» κόμμα.
 Για τις δηλώσεις Αβραμόπουλου είπε ότι αποτελούν «εντύπωση» πολιτικών εξελίξεων και «εικονική» πολιτική.
