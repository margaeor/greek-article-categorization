Πρώτη συγκέντρωση σήμερα στην Παιανία για τους ποδοσφαιριστές και το τεχνικό τιμ του Παναθηναϊκού, μετά τις γιορτές των Χριστουγέννων. Παρόντες αναμένεται να είναι όλοι οι ποδοσφαιριστές, ακόμη και ο Πάολο Σόουζα, ο οποίος έχει ενημερώσει τη διοίκηση ότι επιστρέφει στην Ελλάδα σήμερα. Αυτό, βέβαια, εκτός απροόπτου.
 Οσον αφορά τα μεταγραφικά ζητήματα, μέχρι στιγμής δεν υπάρχει καμία επίσημη ενημέρωση, καθώς οι διοικούντες τον Παναθηναϊκό κρατούν κλειστά τα χαρτιά τους για τις επαφές που έχουν ξεκινήσει, προκειμένου η ομάδα να ενισχυθεί σημαντικά στη μετεγγραφική περίοδο του Ιανουαρίου, ενόψει και των σημαντικών υποχρεώσεων που έχει από τον ερχόμενο Φεβρουάριο σε Ελλάδα (Πρωτάθλημα και Κύπελλο) και Ευρώπη (Champions League).
 Πέραν, όμως, των μεταγραφικών θεμάτων που αφορούν την απόκτηση ποδοσφαιριστή ή ποδοσφαιριστών, ενδεχομένως, από το εξωτερικό, στις προτεραιότητες της διοίκησης είναι και η συνέχιση των συζητήσεων με τους προερχόμενους από τα σπλάχνα του Παναθηναϊκού ποδοσφαιριστές, όπως οι Καραγκούνης και Μπασινάς. Και των δύο τα συμβόλαια, όπως έχει κατ' επανάληψη τονιστεί, θα ανανεωθούν και θα αναμορφωθούν, καθώς αμφότεροι αν και προσφέρουν τα τελευταία χρόνια τα μέγιστα στις προσπάθειες της ομάδας, δεν απολαμβάνουν τις οικονομικές αποδοχέςχ που θα έπρεπε και συμπεριλαμβάνονται στους «ριγμένους». Πάντως, είναι γεγονός ότι και οι δύο ποδοσφαιριστές δεν έχουν μείνει, προς το παρόν τουλάχιστον, ικανοποιημένοι από τις αρχικές προσφορές που τους έχουν γίνει.
