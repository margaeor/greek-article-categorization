Η Βουλή της Ολλανδίας ετοιμάζεται να γιορτάσει τον νέο χρόνο ψηφίζοντας νόμο που προβλέπει και νομιμοποιεί τον γάμο μεταξύ ατόμων του ιδίου φύλου. Οι Ολλανδοί μπαίνουν στον νέο χρόνο με το μυαλό τους στον επόμενο. Εμείς μπαίνουμε στον νέο χρόνο και ακόμη αναρωτιόμαστε αν Ελληνας σημαίνει κατ' ανάγκη και Χριστιανός ή Χριστιανός Ορθόδοξος. 
 Ο νόμος επιχειρεί να λύσει νομικά και ουσιαστικά προβλήματα που προκύπτουν από τον νέο θεσμό (που υποδέχεται όμως μία παλιά πραγματικότητα), κυρίως στα θέματα της τεκνοποίησης, της υιοθεσίας και της διεθνούς ισχύος και αναγνώρισης. Η ολλανδική νομοθεσία προσαρμόζεται στις νέες κοινωνικές και πολιτισμικές συνθήκες και προσπαθεί να θωρακίσει και να προστατεύσει νομικά τρόπους ζωής που σε άλλες κοινωνίες εξακολουθούν να τρέφουν τις σκανδαλοθηρικές σελίδες και να αναστατώνουν το λεγόμενο «κοινό αίσθημα», αυτή την εκπληκτικά ανόητη και αναχρονιστική λεκτική επινόηση. Εμείς συνεχίζουμε να απολαμβάνουμε την εποχή όπου δραστήριοι εκκλησιαστικοί και δημοσιογραφικοί παράγοντες εξακολουθούν να θριαμβεύουν, μεταφέροντας τα εν οίκω εν δήμω (όπου δήμος είναι συνήθως ο δημόσιος διασυρμός), επικαλούμενοι τους συνήθεις κοινούς (κενούς) όρους, γνωστούς ως «κοινή γνώμη» και «κοινό περί δικαίου αίσθημα».
 Ο ολλανδικός νόμος προβλέπει για τους ομοφυλοφυλικούς γάμους ακριβώς τα ίδια δικαιώματα και υποχρεώσεις τα οποία ισχύουν και για τους παραδοσιακούς γάμους μεταξύ άντρα και γυναίκας. Οι μόνες διαφορές εντοπίζονται, όπως είναι φυσικό, στο θέμα της τεκνοποίησης. Ενα παιδί που γεννιέται στα πλαίσια ενός τέτοιου γάμου δεν είναι αυτομάτως συγγενής και των δύο μελών. Και αυτό επειδή εκ των πραγμάτων στη γέννηση του παιδιού θα εμπλέκεται και ένα τρίτο μέρος, του οποίου τα δικαιώματα ο νόμος οφείλει να αναγνωρίσει. Η μόνη περίπτωση όπου το παιδί θα συγγενεύει και με τα δύο έγγαμα πρόσωπα, είναι αυτή της υιοθεσίας. 
 Ο νέος νόμος απλοποιεί τα πράγματα στην περίπτωση των ατόμων που προχωρούν σε αλλαγή φύλου. Ως τώρα η μεταβολή των στοιχείων στο πιστοποιητικό γέννησης ενός τέτοιου ατόμου επιτρεπόταν μόνο στην περίπτωση που το άτομο ήταν ανύπαντρο. Με τον νέο νόμο βέβαια ο περιορισμός αυτός αίρεται και όποιο άτομο δηλώνει αλλαγή φύλου μπορεί ελεύθερα να τροποποιήσει τα σχετικά δημόσια έγγραφα.
