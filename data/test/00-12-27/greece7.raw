 Τη συνέχεια του «ανένδοτου αγώνα» για το θέμα των ταυτοτήτων ανακοίνωσε ο αρχιεπίσκοπος Χριστόδουλος το βράδυ της Κυριακής κατά τη διάρκεια δείπνου, απευθυνόμενος στους προκαθήμενους των Ορθοδόξων Εκκλησιών που παρακάθησαν σε δείπνο στο Βαλουκλί, στην Τουρκία. 
 Ο αρχιεπίσκοπος Χριστόδουλος ανάμεσα στ' άλλα είπε ότι «θα νικήσει ο λαός» και
η Εκκλησία. Και πρόσθεσε ότι «θα συνεχίσουμε ακόμη και αν χάσουμε τα προνόμια που έχουμε σήμερα από την πολιτεία». Aπευθυνόμενος στους προκαθημένους των άλλων Ορθοδόξων Εκκλησιών, επικαλέστηκε και τη συλλογή υπογραφών για το θέμα των ταυτοτήτων, λέγοντας: «Καμία δημοκρατική κυβέρνηση δεν μπορεί να αγνοήσει τα 2, 5 με 3 εκατομμύρια υπογραφές των πιστών». Υποστήριξε ακόμη ότι στην Ελλάδα γίνονται προσπάθειες αποχριστιανοποίησης.
 Σύμφωνα με τον ίδιο, ένα από τα μέτρα αποχριστιανοποίησης είναι η απάλειψη του
θρησκεύματος από τις ταυτότητες, ενώ πρόσθεσε ότι έγινε και προσπάθεια κατάργησης του μαθήματος των Θρησκευτικών. Οσο για την απόφαση της κυβέρνησης να προωθήσει ρύθμιση για καθιέρωση του προαιρετικού πολιτικού όρκου, δήλωσε ότι συμφωνεί, αλλά θεωρεί ότι εντάσσεται στα μέτρα αποχριστιανοποίησης.
 Ολα όσα είπε ο αρχιεπίσκοπος έγιναν κατά τη διάρκεια των εκδηλώσεων που οργάνωσε το Οικουμενικό Πατριαρχείο για το τέλος της δεύτερης χιλιετίας. Στις εκδηλώσεις έλαβαν μέρος Πατριάρχες, αρχιεπίσκοποι και εκπρόσωποι όλων των Ορθοδόξων Εκκλησιών εκτός του Πατριαρχείου της Μόσχας. Οπως είναι γνωστό, ο Πατριάρχης Μόσχας Αλέξιος είναι δυσαρεστημένος με τις πρωτοβουλίες του Οικουμενικού Πατριαρχείου στην Εσθονία.
 Οπως έγινε γνωστό από τον υφυπουργό Εξωτερικών Γρηγόρη Νιώτη, μέσα στον Ιανουάριο επιτροπές των δύο Εκκλησιών πρόκειται να συναντηθούν και να ξεκινήσουν διάλογο για το «εσθονικό» πρόβλημα, όπως ονομάζεται, καθώς και για το πρόβλημα που έχει ανακύψει με την Εκκλησία της Ουκρανίας, που διεκδικεί να είναι αυτοκέφαλη. Ανάλογες συναντήσεις θα έχουν εκπρόσωποι της Εκκλησίας της Ελλάδας και του Οικουμενικού Πατριρχείου για να λυθούν ζητήματα όπως αυτό των «Νέων Χωρών».
 Ενα άλλο θέμα που συζητήθηκε στο περιθώριο των εκδηλώσεων είναι και η εκλογή νέου Πατριάρχη Ιεροσολύμων. Οι ζημώσεις που γίνονται τις τελευταίες ημέρες δείχνουν ότι οι διαδικασίες εκλογής νέου Πατριάρχη δεν πρόκειται να ολοκληρωθούν σε διάστημα μικρότερο των δύο μηνών. Και το πρόσωπο που θα εκλεγεί πρέπει να είναι αποδεκτό όχι μόνο από το στενό εκκλησιαστικό κύκλο του
Πατριαρχείου Ιεροσολύμων, αλλά και από τις χώρες που ενδιαφέρονται άμεσα για το μέλλον του Πατριαρχείου Ιεροσολύμων. Δηλαδή κατ' αρχάς της Ιορδανίας, της Παλαιστίνης και του Ισραήλ και στη συνέχεια της Ελλάδας, αλλά και της Ρωσίας που στηρίζει συγκεκριμένο υποψήφιο.
 Η σύναξη των προκαθημένων των Ορθοδόξων Εκκλησιών ολοκληρώθηκε χθες με την ιστορική θεία λειτουργία που τελέστηκε στα ερείπια του ναού της Αγίας Σοφίας στη Νίκαια της Βιθυνίας. Την Ελλάδα στις εκδηλώσεις εκπροσώπησε ο υφυπουργός Εξωτερικών, Γρηγόρης Νιώτης.
