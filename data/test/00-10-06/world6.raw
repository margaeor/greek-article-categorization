 Εύθραυστη συμφωνία αποκατάστασης της ηρεμίας στη Μέση Ανατολή, που δεν είναι βέβαιο αν θα αντέξει στην αναμενόμενη σήμερα έκρηξη παλαιστινιακής οργής μετά την προσευχή της Παρασκευής, πέτυχαν Ισραηλινοί και Παλαιστίνιοι, χωρίς όμως να καταλήξουν σε κάποια ουσιαστικότερη διευθέτηση. Η χθεσινή μέρα ήταν η πιο ήρεμη από την έναρξη των συγκρούσεων, πριν από μία εβδομάδα, καθώς και οι δύο πλευρές προσπάθησαν να απομακρυνθούν από τα σημαντικότερα σημεία εμπλοκής.
 Στο θέρετρο Σαρμ ελ Σεΐχ όπου, μετά το Παρίσι, συνεχίστηκαν οι προσπάθειες εξεύρεσης λύσης, χωρίς τη συμμετοχή του Ισραηλινού πρωθυπουργού, Εχούντ Μπάρακ, η Aμερικανίδα υπουργός Εξωτερικών, Μάντλεν Ολμπράιτ, ανακοίνωσε ότι οι
δύο πλευρές συμφώνησαν στη συγκρότηση μιας τριμερούς επιτροπής ασφαλείας για την ανάσχεση του κύματος βίας. Στην επιτροπή θα συμμετέχουν Ισραηλινοί και Παλαιστίνιοι υπό την προεδρία των ΗΠΑ. Πληροφορίες αναφέρουν ότι ο πρόεδρος της επιτροπής θα είναι ο διευθυντής της CIA, Τζορτζ Τένετ.
«Δεσμεύτηκαν και οι δύο να επαναφέρουν την ηρεμία. Εδωσαν και οι δύο διαταγές
προς αυτή την κατεύθυνση, αλλά πρέπει να το δούμε και επιτόπου», είπε η Μάντλεν Ολμπράιτ.
 Ο ισραηλινός στρατός ανακοίνωσε ότι κατέληξε σε συμφωνία με τις παλαιστινιακές
δυνάμεις ασφαλείας «για τον τερματισμό της βίας». Σύμφωνα με την ανακοίνωση, ο
ισραηλινός στρατός δεσμεύτηκε να επαναφέρει τις δυνάμεις του και τον εξοπλισμό
του στις θέσεις που κατείχε πριν από την έναρξη των συγκρούσεων. Από τη πλευρά
τους, οι Παλαιστίνιοι δεσμεύθηκαν «να σεβαστούν την εκεχειρία και να αποφύγουν
τις βιαιότητες» και ότι οι παλαιστινιακές δυνάμεις ασφαλείας θα λάβουν μέτρα για να εμποδίσουν τους διαδηλωτές να επιτεθούν εναντίον Iσραηλινών στρατιωτών.
 «Αν δεν τηρήσουν τις υποσχέσεις τους θα πρέπει να απαντήσουμε», δήλωσε εκπρόσωπος του ισραηλινού στρατού.
 Παρά τη συνεχιζόμενη ένταση, η χθεσινή ημέρα ήταν σχετικά ήρεμη, με σποραδικές
αψιμαχίες που δεν είχαν την έκταση και την ένταση των προηγούμενων ημερών. Παρ' όλα αυτά, στο Νετζαρίμ της Λωρίδας της Γάζας, ένας Παλαιστίνιος σκοτώθηκε
από σφαίρες Iσραηλινών στρατιωτών και πέντε τραυματίστηκαν στα πόδια.
 Ο πρόεδρος των ΗΠΑ, Μπιλ Κλίντον, πρότεινε στους Παλαιστινίους και τους Ισραηλινούς να μεταβούν στην Ουάσιγκτον την ερχόμενη Τρίτη για να συνεχίσουν τις ειρηνευτικές συνομιλίες. Οπως όμως επισήμανε η εκπρόσωπος των Παλαιστινίων
στη Γαλλία, Λεϊλά Σαχίντ, η συνάντηση αυτή δεν πρόκειται να πραγματοποιηθεί παρά μόνο αν η συμφωνία κατάπαυσης του πυρός γίνει σεβαστή στην πράξη.
 Βασικό στοιχείο που εμπόδισε την επίτευξη ευρύτερης συμφωνίας ήταν το θέμα της
σύστασης διεθνούς ανακριτικής επιτροπής για τον προσδιορισμό της ευθύνης των βίαιων συγκρούσεων. Τη σύσταση διεθνούς επιτροπής απορρίπτει το Ισραήλ.
