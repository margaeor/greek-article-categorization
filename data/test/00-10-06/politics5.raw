 τέταρτη φάση της προσπάθειας «αντεπίθεσης» του πρωθυπουργού, με στόχο να ανατραπεί το δυσμενές για την κυβέρνηση κλίμα, εξελίσσεται από το πρωί στη συνεδρίαση της Κεντρικής Επιτροπής του ΠΑΣΟΚ, η οποία, πάντως, υποβαθμίζεται εκ των πραγμάτων μετά τα γεγονότα στη Γιουγκοσλαβία.
 Σύμφωνα με τις πληροφορίες που υπήρχαν πριν από αυτά τα γεγονότα, ο κ. Σημίτης: 
  Θα επαναλάβει με πιο κατηγορηματικό τρόπο ότι η κυβέρνηση και ο ίδιος προσωπικά είναι αποφασισμένοι να κάνουν το παν για «να χυθεί άπλετο φως» στη ναυτική τραγωδία. Και θα τονίσει ότι τα μέτρα που εξαγγέλθηκαν χθες για τη ναυσιπλοΐα θα εφαρμοστούν χωρίς παρεκκλίσεις.
  Θα διαβεβαιώσει ότι η κυβέρνηση θα πάρει πρόσθετα μέτρα για την οριοθέτηση των σχέσεων πολιτικής και οικονομικής εξουσίας, προαναγγέλλοντας νέο νόμο για τη χρηματοδότηση των κομμάτων και των βουλευτών, των νομαρχών και των δημάρχων.
  Θα ζητήσει συστράτευση όλων των κυβερνητικών και κομματικών στελεχών για την προώθηση του έργου της κυβέρνησης και θα αποδοκιμάσει φαινόμενα αλαζονείας, αδράνειας και αντιπαραθέσεων. Χρειάζεται -θα πει- αλληλεγγύη μεταξύ των στελεχών μας και όχι αντεγκλήσεις και ανταλλαγή υπονοούμενων.
 Η τελευταία επισήμανση του πρωθυπουργού αποκτά ιδιαίτερο ενδιαφέρον, καθώς τα κορυφαία στελέχη απέφυγαν επιμελώς τις τελευταίες μέρες να υπερασπιστούν την κυβερνητική πολιτική. Aκόμη και στη χθεσινή συνεδρίαση του υπουργικού συμβουλίου υπήρξε μία αψιμαχία μεταξύ των υπουργών Αλ. Παπαδόπουλου και Βάσως Παπανδρέου. Ο κ. Παπαδόπουλος είπε ότι κακώς δεν συνεδρίασε η «επιτροπή αντιμετώπισης κρίσεων» για το ναυάγιο. Ενοχλημένη η κ. Παπανδρέου, η οποία προεδρεύει αυτής της επιτροπής, απάντησε ότι δεν υπήρχε τέτοιο περιθώριο μέσα στη νύχτα και την ώρα που δινόταν η μάχη για τη διάσωση των ναυαγών.
