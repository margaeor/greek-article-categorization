ΘΕΣΣΑΛΟΝΙΚΗ: Διαμαρτυρία μπροστά από το προξενείο της Γιουγκοσλαβίας έκαναν χθες περίπου σαράντα Σέρβοι, που ζουν στη Θεσσαλονίκη (φοιτητές και άλλοι που έχουν εγκατασταθεί πριν από χρόνια) και ανάμεσα τους ξεχώρισαν ιερωμένοι φοιτητές της Θεολογικής Σχολής, με εικόνες στα χέρια και πλακάτ που έγραφαν στα ελληνικά και στα σερβικά «Πρόεδρος Κοστούνιτσα» και «Τέλειωσε».
 Ο Κοστούνιτσα είναι ο νέος πρόεδρος και ο Μιλόσεβιτς να φύγει το γρηγορότερο δυνατό, διαδήλωσαν και ζήτησαν να συναντηθούν με τον πρόξενο για να του επιδώσουν ανοιχτό γράμμα-διαμαρτυρτία. Οι αστυνομικοί που είχαν σχηματίσει αλυσίδα γύρω από το κτίριο τούς ενημέρωσαν ότι ο πρόξενος αρνήθηκε να τους δεχτεί και τότε, πρώτα οι ιερωμένοι και αργότερα όλοι μαζί, ξέσπασαν εναντίον του προξένου. «Ο πρόξενος φοβάται τα παιδιά του» σχολίασαν, ενώ άρχισαν να φωνάζουν ρυθμικά: «Πρόεδρος Κοστούνιτσα» και στα σερβικά: «Τέλειωσε».
 Στο ανοιχτό γράμμα-διαμαρτυρία η πρωτοβουλία Σέρβων φοιτητών και οι Σέρβοι της
Θεσσαλονίκης σημειώνουν ότι παρακολουθούν με αγωνία τις εξελίξεις στην πατρίδα
τους και συμμερίζονται τους συμπατριώτες τους που υποφέρουν. Στις εκλογές της 24ης Σεπτεμβρίου ο λαός εξέφρασε την επιθυμία για αλλαγή εξουσίας και η αλλαγή
αυτή πρέπει να γίνει με ειρηνικό τρόπο, καθώς θεωρούν σίγουρη τη νίκη του υποψηφίου της δημοκρατικής αντιπολίτευσης Βόιτσλαβ Κοστούνιτσα. Μιλώντας στους
δημοσιογράφους έκαναν λόγο για «κόκκινη Mαφία» και εξέφρασαν την εκτίμηση ότι ο Μιλόσεβιτς θα κάνει τα πάντα για να παραμείνει στην εξουσία.
 «Τρεις γενιές περιμένουμε να φύγει από την εξουσία ο Μιλόσεβιτς», μας είπε χαρακτηριστικά ένα Σέρβος που ήταν στη διαδήλωση με την κόρη του και στην αγκαλιά κρατούσε το εγγόνι του. Πριν αποχωρήσουν από το προξενείο οι διαδηλωτές τραγούδησαν τον εθνικό ύμνο τους.
