Οι τρόποι αξιοποίησης της εκκλησιαστικής περιουσίας είναι ένα θέμα που απασχολεί ιδιαίτερα την Εκκλησία. Σήμερα το απόγευμα οι ιεράρχες-μέλη της Διαρκούς Ιεράς Συνόδου, τα μέλη των οικονομικών υπηρεσιών της Εκκλησίας (ΕΚΥΟ)
και της οικονομικής επιτροπής της Συνόδου, θα συνεδριάσουν ακριβώς γι' αυτό το
 Είναι η πρώτη φορά που γίνεται συνεδρίαση σ' αυτό το επίπεδο στο εσωτερικό της
Εκκλησίας από τότε που εξελέγη αρχιεπίσκοπος ο Χριστόδουλος. 
 Σύμφωνα με πληροφορίες, εκείνο που θα απασχολήσει ιεράρχες και λαϊκούς είναι η
πιθανή ίδρυση εταιρείας για την εκμετάλλευση και τη διαχείριση των χρημάτων που θα ληφθούν από το 3ο Kοινοτικό Πλαίσιο Στήριξης. Εδώ και πολύ καιρό ο μητροπολίτης Καβάλας Προκόπιος, που είναι πρόεδρος της διοικούσας επιτροπής των οικονομικών της Εκκλησίας, έχει παρουσιάσει τις θέσεις του στους ιεράρχες και έχει υποβάλει τρεις διαφορετικές προτάσεις. Ο ίδιος ανάμεσα στ' άλλα έχει προτείνει τη δημιουργία ειδικής υπηρεσίας της Εκκλησίας, εταιρείας του ιδιωτικού ή του δημόσιου τομέα που δεν θα ανήκει στην Εκκλησία και ένα νομικό πρόσωπο ιδιωτικού δικαίου της Εκκλησίας της Ελλάδος. Ο ίδιος ανέφερε ότι καλύτερη είναι η τρίτη λύση. 
 Απέναντι από το μητροπολίτη Καβάλας βρίσκεται ο διευθυντής των οικονομικών υπηρεσιών Κωνσταντίνος Πυλαρινός, στενός συνεργάτης το τελευταίο διάστημα του αρχιεπισκόπου.
 Ο Κωνσταντίνος Πυλαρινός, σύμφωνα με πληροφορίες, επιθυμεί την ίδρυση αναπτυξιακής εταιρείας για την αξιοποίηση της ακίνητης περιουσίας της Εκκλησίας. Με τον τρόπο αυτό ο κ. Πυλαρινός θεωρεί ότι θα ξεκαθαρίσει το τοπίο
της ακίνητης περιουσίας της Εκκλησίας και των καταπατήσεων οικοπέδων ή κτημάτων, που σύμφωνα με την πλευρά της Εκκλησίας, ανήκουν σε μητροπόλεις ή μοναστήρια.
