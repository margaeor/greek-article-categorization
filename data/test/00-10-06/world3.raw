 Ο Βόισλαβ Κοστούνιτσα συγκάλεσε τη νέα Βουλή και σε συνέντευξή του στην κρατική τηλεόραση μίλησε για ελευθερία και συμφιλίωση και έτεινε χείρα φιλίας στο Μαυροβούνιο. Απέφυγε όμως επιμελώς να αναφερθεί στο ζήτημα του Κοσσυφοπεδίου.
 Ο Κοστούνιτσα εμφανίστηκε χθες στην κρατική τηλεόραση ως νέος πρόεδρος της «Ελευθερωμένης Σερβίας» και συγκάλεσε και τα δύο σώματα της νέας Βουλής στην πρώτη τους συνεδρίαση, η οποία θα γινόταν αργά χθες το βράδυ ή νωρίς σήμερα το
πρωί. Ηδη ο προτελευταίος σύμμαχος του Μιλόσεβιτς, το επίσημο πρακτορείο Τανγιούγκ είχε περάσει «στην πλευρά του λαού».
 Ο Κοστούνιτσα κατέστησε σαφές ότι θα επιδιώξει την αποκατάσταση της δημοκρατίας και της κοινωνικής δικαιοσύνης και θα αποφύγει κάθε βίαιη ενέργεια
ή προσπάθεια αντεκδικήσεων. Μέλημά του θα είναι η επιστροφή της Γιουγκοσλαβίας
στους κόλπους της διεθνούς κοινότητας, η βελτίωση των σχέσεων με τη Δύση και η
διεκδίκηση της θέσης που της αξίζει στον ευρωπαϊκό χώρο. Δεν παρέλειψε όμως να
αναφερθεί στη σκληρή περίοδο των πρόσφατων βομβαρδισμών της χώρας του και τον ρόλο που έπαιξαν μερικές χώρες στη δοκιμασία του γιουγκοσλαβικού λαού. «Δεν πρόκειται να το ξεχάσουμε» είπε, αλλά πρόσθεσε ότι γρήγορα θα αρθούν οι κυρώσεις κατά της χώρας του και μάλιστα ότι έχει τη διαβεβαίωση της γαλλικής προεδρίας ότι η σχετική απόφαση θα ληφθεί την ερχόμενη Δευτέρα. Ο Κοστούνιτσα διαφώνησε με την παραπομπή του Μιλόσεβιτς στο Ποινικό Δικαστήριο της Χάγης και
επέμεινε ότι η χώρα του διαθέτει τους αναγκαίους συνταγματικούς θεσμούς για να
 Τις δηλώσεις Κοστουνίτσα ακολούθησε ο χαιρετισμός του προέδρου του Μαυροβουνίου Μίλο Ντζουκάνοβιτς προς τους «νικηφόρους πολίτες της Σερβίας και της δημοκρατικής αντιπολίτευσης εναντίον της τελευταίας δικτατορίας στην Ευρώπη».
 Μετά και τις ραγδαίες εξελίξεις στην επαρχία, όταν οι αστυνομικοί στο Κράγιεβο
και στο Τσάτσακ αρνήθηκαν να μεταβούν στο Βελιγράδι για να ενισχύσουν την αστυνομία, τελευταίο προπύργιο του Μιλόσεβιτς φαινόταν να είναι ώς χθες ο στρατός. Ο απόστρατος στρατηγός Μομτσίλο Πέρισιτς συγκάλεσε έκτακτη σύσκεψη της ανώτατης ηγεσίας του στρατού για να συζητήσει πώς θα προληφθεί περαιτέρω κλιμάκωση της βίας. Το αμερικανικό Πεντάγωνο ανακοίνωσε ότι δεν υπάρχουν πληροφορίες για κινητοποίηση του στρατού.
 Σε μια ιστορική ομιλία από το Δημαρχείο του Βελιγραδίου, ο Βόσιλαβ Κοστούνιτσα
κάλεσε το λαό να μείνει ειρηνικά στους δρόμους, μέχρις ότου φύγει ο Μιλόσεβιτς. «Δεν θα είχαμε στρατιώτες του ΝΑΤΟ, αν δεν ήταν ο Μιλόσεβιτς. Βόμβες δεν θα είχαν πέσει στο λαό αυτό, αν δεν υπήρχε ο Μιλόσεβιτς. Εκλεβε και
δεν ήξερε πώς να κρύψει την κλοπή», είπε ο Κοστούνιτσα, τονίζοντας ότι η χώρα δεν χρειάζεται τη βοήθεια ούτε της Μόσχας ούτε της Ουάσινγκτον για να βρει τη Δημοκρατία και καλώντας στρατό και αστυνομία να φροντίσουν να παραμείνει η ειρήνη στους δρόμους. 
