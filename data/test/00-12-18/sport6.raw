«Αυτό το ματς δεν το κέρδισε ο ΠΑΟΚ, εμείς του το δώσαμε δώρο», είπε ο Τάσος Χατζηαγγελής, εμφανώς σκασμένος, με «τα παιδαριώδη λάθη που κάναμε στην άμυνα». Ο νεαρός τεχνικός, παλαίμαχος σέντερ-μπακ του Αθηναϊκού είδε, πάντως, και τις θετικές πλευρές της ιστορίας: «Είχαμε όρεξη να κοντράρουμε, επί ενενήντα λεπτά δεν εγκαταλείψαμε την προσπάθεια ούτε στιγμή, βάλαμε τρία γκολ. Εχουμε το δικαίωμα, λοιπόν, να ευελπιστούμε ότι με ανάλογες εμφανίσεις θα πάμε καλύτερα στο πρωτάθλημα».
 Περίπου στο ίδιο μήκος κύματος ο Γιώργος Παπανδρέου, που στο β' μέρος ήρθε από το... κρύο του πάγκου κι έβαλε δύο «περιπετειώδη» γκολ, προειδοποίησε οποιονδήποτε ενδιαφερόμενο: «Σας λέω ότι θα πουλήσουμε ακριβά το τομάρι μας. Οπως βλέπετε, τα παλεύουμε τα ματς». Ο 32χρονος σέντερ-φορ απηύθυνε έκκληση «όσοι ασχολούνται με το ελληνικό ποδόσφαιρο να το βοηθήσουν να βρει το δρόμο του, όλοι απ' αυτό τρώμε ψωμί».
 Στην πλευρά των νικητών, το ενδιαφέρον των τοποθετήσεων ήταν τα παράπονα για την όχι καλή ποιότητα του αγωνιστικού χώρου. «Το τερέν δεν ευνοούσε να γίνει ωραίο παιχνίδι. Εμείς ξεκινήσαμε καλά, και παρά το γεγονός ότι ο Αθηναϊκός αντέδρασε, εκείνο που μας ενδιαφέρει είναι ότι πήραμε τη νίκη. Αυτή είναι η ουσία, και συνεχίζουμε», δήλωσε ο Παντελής Κωνσταντινίδης, σκόρερ τριών τερμάτων στα τελευταία δύο ματς του Δικεφάλου στο πρωτάθλημα.
 «Πράγματι, η κατάσταση του γηπέδου δεν ήταν καλή» συνηγόρησε ο Μπάγεβιτς. «Μπορώ, επίσης, να σας πω ότι η ομάδα αυτό τον καιρό είναι όντως κουρασμένη. Γι' αυτό θεωρώ θετικό ότι σήμερα πήραμε, εδώ, τους τρεις βαθμούς. Είναι αποτέλεσμα που μας κρατάει ψηλά στη βαθμολογία και μας δίνει ελπίδες για τη συνέχεια».
 Ο Σέρβος κόουτς ωστόσο, ανεξάρτητα απ' τις όποιες δικαιολογίες, αναγνώρισε ότι «ενώ μπήκαμε στον αγώνα πολύ δυνατά, με τα δύο γκολ, και μπορούσαμε να τον τελειώσουμε νωρίς, δεν το κάναμε. Στο β' ημίχρονο τέσσερις-πέντε παίκτες μας έπεσαν σε απόδοση. Και η ομάδα γύρισε πίσω. Δεν έμεινα ευχαριστημένος απ' αυτό».
 Το «θα τα πούμε μετά το ματς στο Βύρωνα» του Ντούσαν Μπάγεβιτς, προφανώς οι μεν δημοσιογράφοι ατυχώς το πήραν... τοις μετρητοίς, ο δε Σέρβος προπονητής απλώς εννοούσε την εβδομαδιαία συνέντευξη Τύπου, και σ' αυτήν παρέπεμψε (σε κάνα-δυο εικοσιτετράωρα) για τα «σπουδαία». Η ερώτηση χθες, μετά τον αγώνα Αθηναϊκού-ΠΑΟΚ, ήταν εκατό τοις εκατό αναμενόμενη: «Εχετε πάρει τις αποφάσεις σας, μετά τα τελευταία γεγονότα; ». Σχεδόν... αναμενόμενη ήταν και η ελαφρά δυσφορία που ο Ντούσκο άφησε να διαφανεί. «Αυτά είναι δικά μας θέματα, θα δούμε. Ο, τι είναι να γίνει, θα γίνει. Θα μιλήσουμε μες στην εβδομάδα, στην πρες-κόνφερανς. Εδώ ήρθα να κάνω δηλώσεις για το παιχνίδι. Σας παρακαλώ, μη επιμένετε». Ενα χρόνο πριν, όλη η (ποδοσφαιρόφιλη) Ελλάδα αναρωτιόταν αν ο Μπάγεβιτς θ' ανεβεί στη Θεσσαλονίκη. Ενα χρόνο μετά, όλοι αναρωτιούνται αν θα... κατεβεί! 
