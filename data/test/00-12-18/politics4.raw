 Η εξαγγελία του «κόμματος Αβραμόπουλου» προκάλεσε μάλλον χαμόγελα ικανοποίησης στο ΠΑΣΟΚ. Αυτή ήταν η πρώτη φυσιολογική αντίδραση, καθώς τα περισσότερα στελέχη του βλέπουν στο πρόσωπο του δημάρχου Αθηναίων αυτόν που θα δημιουργήσει πρόβλημα στη Ν.Δ. Ομως, η εικόνα στη συνέχεια άρχισε να αλλάζει. 
 Ετσι, εκτός αυτών που «ξεμπερδεύουν», προβάλλοντας την κλασική άποψη ότι το εξαγγελθέν κόμμα αποτελεί πρόβλημα του συντηρητικού χώρου, υπάρχουν και στελέχη που προειδοποιούν ότι τα πράγματα μπορεί να είναι πιο σύνθετα. Δηλαδή,
σε τελευταία ανάλυση να βρεθεί προ απειλής και το ΠΑΣΟΚ.
 Την επίσημη θέση εξέφρασε δυο φορές μέχρι σήμερα ο πρωθυπουργός Κ. Σημίτης, λέγοντας ότι δεν μπορεί να κριθεί ένα κόμμα που δεν έχει εμφανίσει θέσεις, πρόγραμμα και στελέχη και τονίζοντας ότι για την επιτυχία ενός κόμματος δεν αρκούν οι δημόσιες σχέσεις, αλλά πρέπει να έχει και κοινωνικές αναφορές.
 Επί της ουσίας, η θέση αυτή δεν αγνοεί την κίνηση του δημάρχου, αλλά περιμένει
να δει τι θα ακολουθήσει. Μέχρι να αποσαφηνίσει τις προθέσεις του ο κ. Αβραμόπουλος και κυρίως μέχρι να δείξουν οι πρώτες δημοσκοπήσεις σε ποια πραγματικά επίπεδα κινείται, αυτή θα είναι η επίσημη κυβερνητική γραμμή.
 Πάντως, όσοι εκφράζουν προβληματισμό για το πώς το νέο κόμμα μπορεί να επηρεάσει το ΠΑΣΟΚ, κάνουν την εξής εκτίμηση: Αυτό το κόμμα μπορεί μεν να πλήξει τη Ν.Δ., αλλά συνολικά ο χώρος της Κεντροδεξιάς μπορεί να βγει ενισχυμένος από τις κάλπες. Και αν το «κόμμα Αβραμόπουλου» πάρει υψηλό ποσοστό
και «σπάσει» την αυτοδυναμία, τότε είναι πολύ πιθανή μια κυβερνητική συνεργασία του με τη Ν.Δ. (λόγω «συγγένειας») παρά με το ΠΑΣΟΚ.
 Οι διαφορετικές προσεγγίσεις στελεχών του ΠΑΣΟΚ για την κίνηση Αβραμόπουλου αποτυπώθηκαν σε όσα είπαν ή έγραψαν τις τελευταίες μέρες. Ο γραμματέας Κ. Σκανδαλίδης, μετά τη συνάντησή του με τον πρωθυπουργό, έδειξε να συμμερίζεται την άποψη ότι το πρόβλημα βρίσκεται στο συντηρητικό χώρο. «Νομίζω πως για τη Ν.Δ. και τον κ. Καραμανλή τα ψέματα τελείωσαν. Η τεχνητή συγκόλληση αντιφατικών και ετερογενών δυνάμεων έχει αγγίξει οριστικά τα όριά της», είπε. Και πρόσθεσε: «Τα ψέματα τελείωσαν και για τον κ. Αβραμόπουλο. Γιατί τα προβλήματα είναι μπροστά του και ο πολίτης έχει τη δικαιολογημένη απαίτηση από
σήμερα ο κ. Αβραμόπουλος να πάρει θέση σ' αυτά. Αλλο δήμαρχος και άλλο αρχηγός
 Ο Θ. Πάγκαλος θεωρεί ότι το νέο κόμμα θα απειλήσει το δικομματισμό αν έχει σοβαρή παρουσία. Και εξήγησε ότι οι άλλες απόπειρες που έγιναν στο παρελθόν (Αρσένης, Τρίτσης, Σαμαράς, Τσοβόλας) διαφέρουν από τη σημερινή, γιατί ο κ. Αβραμόπουλος τοποθετείται στο χώρο του Κέντρου. «Το Κέντρο είναι χαλαρός χώρος· με αυτήν την έννοια έχει αρχικώς κάποια δυνατότητα, αλλά το τι θα κάνει
μετά είναι άλλο θέμα», είπε σε συνέντευξή του στην «Κ.Ε».
 Παρόμοια εκτίμηση κάνει και ο σύμβουλος Τύπου του πρωθυπουργού Γ. Πανταγιάς, ο
οποίος θεωρεί «αφελές να πιστεύει κάποιος ότι οι εξελίξεις δεν αφορούν το ΠΑΣΟΚ. Δεν πρέπει να ξεχνάμε -προσθέτει- το κλίμα της κόπωσης, της απαξίωσης και της φθοράς που έχει προκληθεί από τα δυο κατεστημένα και παλιά πολιτικά κόμματα». Σε άρθρο του στην εφημερίδα «Ημερησία» ο συνεργάτης του πρωθυπουργού
σημειώνει ότι ο κ. Αβραμόπουλος επιδιώκει να εκφράσει το νέο και γι' αυτό «μπορεί να κουνήσει τα λιμνάζοντα ύδατα του εφησυχασμού και της αυταρέσκειας»,
αν και παράδοση δεν έχει πίσω του και κινείται έξω από κοινωνικές διεργασίες.
 Στο ίδιο πνεύμα ο υπουργός Μακεδονίας-Θράκης Γ. Πασχαλίδης υποστήριξε ότι είναι θέμα χρόνου η ανασύνθεση του πολιτικού σκηνικού που θα δώσει νέα ποιότητα στο δίπολο Αριστερά - Δεξιά. Η κίνηση του κ. Αβραμόπουλου -εξήγησε- εντάσσεται στο χώρο της Κεντροδεξιάς και θα κερδίσει ο χώρος εκείνος που θα κάνει πιο γρήγορα και πιο σωστά τη μορφωτική του επανάσταση.
 Ο υπουργός Ναυτιλίας Χρ. Παπουτσής θεωρεί το κόμμα Αβραμόπουλου υπόθεση της Ν.Δ. και μιλώντας στη ΝΕΤ τόνισε ότι «θα δοκιμαστεί στην πραγματική πολιτική, διότι μέχρι τώρα ήταν στην εικονική πραγματικότητα». «Ο κ. Αβραμόπουλος μέχρι τώρα δεν μας έχει πει τίποτε ιδεολογικό, πολιτικό, κοινωνικό, πρακτικό και συνεχίζοντας τη συζήτηση μεταθέτουμε την πολιτική από το πεδίο του πραγματικού
στο πεδίο του θεάματος και του εικονικού», δήλωσε ο υπουργός Πολιτισμού Ευάγγ.
 «Εμείς δεν ανησυχούμε για την εμφάνιση κόμματος του Δ. Αβραμόπουλου, ο οποίος ήταν στέλεχος της Ν.Δ. και εν δυνάμει αρχηγός της», είπε σε ομιλία του στο Αγρίνιο ο Θ. Τσουκάτος. «Είμαι θαμπωμένος και ζαλισμένος από το πολύ φως που εισέρρευσε στην πολιτική ζωή με τη δήλωση Αβραμόπουλου», σχολίασε ειρωνικά ο Χ. Καστανίδης. Και ο συνάδελφός του Γ. Μαγκριώτης τόνισε ότι ο κ. Αβραμόπουλος
θα κριθεί όταν θα παρουσιάσει τις θέσεις και τα στελέχη του κόμματός του.
