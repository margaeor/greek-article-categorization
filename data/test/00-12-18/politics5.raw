Οξύτατη επίθεση κατά της Ιεράς Συνόδου της Εκκλησίας της Ελλάδας εξαπέλυσε το Σάββατο ο Δημήτρης Τσοβόλας, καταγγέλλοντάς την ότι «μεθοδευμένα εξέδωσε μια απαράδεκτη απόφαση, για να στηρίξει τη νέα πολιτική κίνηση» του Δημήτρη Αβραμόπουλου.
 Ο κ. Τσοβόλας, μιλώντας στη συνεδρίαση της Κεντρικής Πολιτικής Επιτροπής του ΔΗΚΚΙ το Σάββατο, επιτέθηκε και στον κ. Χριστόδουλο, χωρίς να τον κατονομάσει,
λέγοντας ότι με αυτήν την «απόφαση» «κάποιοι της Ιεράς Συνόδου αποκαλύπτουν ότι όταν μιλάνε δήθεν κατά της παγκοσμιοποίησης και της βαρβαρότητας που αυτή φέρει και της περιθωριοποίησης του ελληνικού πολιτισμού, μιλάνε υποκριτικά...». Ως γνωστόν, κατά της παγκοσμιοποίησης μιλάει συχνά ο κ. Χριστόδουλος, ενώ κατά τον κ. Τσοβόλα η νέα πολιτική κίνηση του κ. Αβραμόπουλου έχει στόχο «να διευκολύνει την παγκοσμιοποίηση και την προώθηση της νέας τάξης πραγμάτων στην Ελλάδα και την περιοχή».
 Ομως, αυτή η απόφαση της Ιεράς Συνόδου που επικαλείται ο πρόεδρος του ΔΗΚΚΙ, δεν ελήφθη ποτέ. Οπως είπε στην «Ε» ο μητροπολίτης Σπάρτης κ. Ευστάθιος, που είναι ο εκπρόσωπος Τύπου της Ιεράς Συνοδου, η Σύνοδος δεν ασχολήθηκε με το θέμα ούτε εξέδωσε απόφαση ή ανακοίνωση, απλώς ο ίδιος την Παρασκευή, όταν ερωτήθη από τους δημοσιογράφους για όσα είπε ο κ. Αβραμόπουλος για την Εκκλησία, απάντησε: Οταν λένε πικρά λόγια οι άνθρωποι για την Εκκλησία πικραινόμεθα, όταν λέγουν λόγια επαινετικά χαιρόμεθα, απ' όπου κι αν προέρχονται.
 Εκτιμάται ότι ο κ. Τσοβόλας με την επίθεσή του αυτή, ανεξαρτήτως αφορμής, θέλησε να πάρει αποστάσεις από την Εκκλησία και τον κ. Χριστόδουλο μετά τη θέση υπέρ της αναγραφής του θρησκεύματος που είχε λάβει. Εξάλλου, φρόντισε επ'
αυτού να πει ότι το ΔΗΚΚΙ ποτέ δεν μίλησε για αρχιεπισκόπους ούτε για ιεράρχες, αλλά μιλάει ευθαρσώς για την Ορθοδοξία.
 Ακόμα, προσδιορίζοντας ιδεολογικά το ΔΗΚΚΙ, είπε ότι είναι αριστερό πολιτικό κίνημα και είναι αποφασισμένο να δώσει τη μάχη για να υλοποιηθεί η αριστερή προοδευτική πολιτική πρόταση εξουσίας.
