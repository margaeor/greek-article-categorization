 χώρα δείχνει σαν να μην έχει μπούσουλα, όχι γιατί η κυβέρνηση του ΠΑΣΟΚ δεν παράγει έργο ή δεν κάνει μεταρρυθμίσεις, αλλά γιατί δεν έχει βρει ακόμη εκείνη
τη «συνταγή» που θα πείσει τον προβληματισμένο, τον απογοητευμένο κόσμο.
 Η εκτίμηση ανήκει στον υπουργό Εθνικής Αμυνας Ακη Τσοχατζόπουλο, που το Σαββατοκύριακο είχε συσκέψεις με συνεργάτες του στη Θεσσαλονίκη και συζήτησε τα γενικότερα πολιτικά ζητήματα, όπως και προβλήματα της πόλης.
 Στις συζητήσεις αυτές παρατήρησε ότι είναι σωστές και απαραίτητες οι μεταρρυθμίσεις που προωθεί η κυβέρνηση στην παιδεία, την υγεία και σε άλλους τομείς. Ομως ο κόσμος δεν πείθεται, διότι θέλει να δει απτά αποτελέσματα στην καθημερινή του ζωή. Περιμένει, για παράδειγμα, να δει θετικά αποτελέσματα στο Χρηματιστήριο αρκετό καιρό, δεν τα βλέπει κι έτσι δημιουργείται κρίση αξιοπιστίας.
 Η αγορά και η οικονομική ευμάρεια κρίνονται στην ισχυρή ζήτηση, στο ισχυρό εισόδημα, τονίζει, και σημειώνει πως στη σημερινή εποχή πρέπει να δοθούν νέες απαντήσεις από όλα τα κόμματα. Μέσα από πρωτοβουλίες και ένα άθροισμα πολιτικών το ΠΑΣΟΚ να συγκινήσει και να πείσει τους πολίτες.
 Επί τρεις μέρες ο Α. Τσοχατζόπουλος απέφευγε επιμελώς να απαντήσει σε ερωτήσεις δημοσιογράφων για την προαναγγελία κόμματος από τον Δημήτρη Αβραμόπουλο. Συνεργάτες του έλεγαν πως ισχύει και επιβεβαιώνεται η εκτίμηση που είχε κάνει παλαιότερα, ότι ένα κόμμα Αβραμόπουλου θα κάνει ζημιά και στη Ν.Δ. και στο ΠΑΣΟΚ (μεγαλύτερη στη Ν.Δ.). Πρόσθεταν πως ο δήμαρχος Αθηναίων κινείται με τη λογική του μάρκετινγκ και της διαφήμισης ενός νέου προϊόντος.
 Για το Δήμο Θεσσαλονίκης, όπου παρατηρείται πληθωρισμός επίδοξων υποψηφίων, από την πλευρά του ΠΑΣΟΚ, επισημαίνει ότι δεν είναι μια υπόθεση ρουτίνας, και εν όψει των εκλογών του 2002 δίνεται η τελευταία ευκαιρία να κινηθούν διαδικασίες λαϊκής βάσης για τη διεκδίκηση του δήμου.
