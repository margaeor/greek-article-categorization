 Ενα μεγάλο βήμα για την εγκαθίδρυση της διαφάνειας στον τρόπο με τον οποίο διαχειρίζονται τα κεφάλαιά τους οι επιχειρήσεις της Σοφοκλέους έκανε αιφνιδιαστικά χθες η Επιτροπή Κεφαλαιαγοράς, υποχρεώνοντας όλες τις εισηγμένες
να δημοσιεύουν στο τέλος κάθε χρόνου λεπτομερείς «ακτινογραφίες» με τις ταμιακές ροές τους. 
 Από το τέλος αυτής της χρονιάς ήδη όλες ανεξαιρέτως οι εισηγμένες εταιρείες είναι υποχρεωμένες να καταρτίσουν και να εντάξουν στον Ετήσιο Απολογισμό τους ειδικούς πίνακες, όπου θα αποτυπώνουν με σαφήνεια και λεπτομέρεια όλες τις εισροές κεφαλαίων, καθώς και τον τρόπο με τον οποίο χρησιμοποίησαν τα χρήματα που μπήκαν στα ταμεία τους.
 Στους πίνακες αυτούς, δηλαδή, κάθε επενδυτής θα μπορεί να ενημερώνεται λεπτομερώς για την πηγή των κάθε είδους εσόδων που είχαν στη διάρκεια του έτους οι επιχειρήσεις, είτε αυτά προέρχονται από πωλήσεις προϊόντων ή από ρευστοποίηση μετοχών και άλλων χρεογράφων, από πωλήσεις ή εκποιήσεις ακινήτων,
από έσοδα αυξήσεων κεφαλαίου ή εισπράξεις από αύξηση δανεισμού κ.ά. Ταυτόχρονα, σε άλλους πίνακες θα γίνεται ειδική αναφορά στον τρόπο διάθεσης αυτών των κεφαλαίων, π.χ. για τα ποσά που δόθηκαν για πληρωμές φόρων, για αγορά ιδίων μετοχών, για αγορές ακινήτων, για την εξυπηρέτηση επενδυτικών προγραμμάτων, τη μείωση των δανειακών υποχρεώσεων, τα μερίσματα, τη διανομή κερδών στο προσωπικό κ.ά. 
 Αναμφισβήτητα πρόκειται για ένα εξαιρετικά σημαντικό μέτρο, το οποίο όχι απλώς
μπορεί να βάλει σε τάξη τον δαιδαλώδη «λαβύρινθο» των στοιχείων που δημοσιεύουν κατά καιρούς (και όταν τους συμφέρει) κάποιες εισηγμένες εταιρείες, αλλά και να δώσει την ευκαιρία στους ενδιαφερόμενους επενδυτές να εξαγάγουν σημαντικά και ενδιαφέροντα συμπεράσματα για τον τρόπο λειτουργίας των επιχειρήσεων και την ικανότητα των οικονομικών τους διευθύνσεων να διαχειρίζονται τεράστια κεφάλαια. Η σύνταξή τους έγινε, δε, βάσει των Διεθνών Λογιστικών Προτύπων με τη βοήθεια του Σώματος Ορκωτών Λογιστών, προκειμένου να
αποτελούν πηγή πληροφόρησης και για τους θεσμικούς επενδυτές του εξωτερικού. 
 Αν και η Επιτροπή Κεφαλαιαγοράς, που ενέκρινε χθες την ακριβή μορφή και τα συγκεκριμένα στοιχεία που θα πρέπει να περιλαμβάνουν οι πίνακες «Ταμιακών Ροών», δεν κοινοποίησε κάποιο πρωτότυπο, σε ανακοίνωσή της επισημαίνει ότι οι πίνακες θα είναι αναλυτικοί και απλοποιημένοι, ώστε το περιεχόμενό τους να γίνεται εύκολα αντιληπτό και από αναγνώστες δίχως ιδιαίτερες λογιστικές γνώσεις. 
 Κατά τα άλλα, στη χθεσινή συνεδρίασή της η Επιτροπή Κεφαλαιαγοράς αποφάσισε να
ανακαλέσει τις άδειες λειτουργίας των εταιρειών «Ζώτος ΕΠΕΥ» και «Perfinco ΑΧΕΠΕΥ», καθώς οι δύο αυτές εταιρείες δεν ξεκίνησαν ποτέ να λειτουργούν παρ' ότι είχαν λάβει σχετική έγκριση εδώ και έξι μήνες. Αποφάσισε, τέλος, την αύξηση του μετοχικού κεφαλαίου της Πετρόλα Ελλάς ΑΒΕΕ με δημόσια εγγραφή και εισαγωγή των μετοχών της στην Κύρια Αγορά, καθώς και τη δημόσια εγγραφή της εταιρείας «Βάρδας ΑΒΕΕ» για την εισαγωγή της στην Παράλληλη Αγορά.
