 Χωρίς καμιά ιδιαίτερη έκπληξη συνεχίζεται το Πανόραμα Ελληνικού Κινηματογράφου,
δείχνοντας αντίθετα μια ύφεση στο καλλιτεχνικό επίπεδο της παραγωγής, εκεί που
πέρυσι είχαν αρχίσει να διαφαίνονται ελπίδες για κάποια αναβίωση ενός καλού ελληνικού κινηματογράφου. Στο πλαίσιο αυτό, αρκετά συμπαθητική παρουσιάζεται η
ταινία «Το φως που σβήνει» του πρωτοεμφανιζόμενου Βασίλη Ντούρου, που είδαμε στο χθεσινό πρόγραμμα του φεστιβάλ, γύρω από τη συγκινητική ιστορία ενός αγοριού με εξαίρετο μουσικό ταλέντο που όμως κινδυνεύει να τυφλωθεί από μια σπάνια αρρώστια.
 Παρόμοιες αδυναμίες, αν και σε ένα καλύτερο καλλιτεχνικό επίπεδο, παρουσιάζουν
και πολλές από τις ταινίες του διεθνούς διαγωνιστικού τμήματος, που δείχνουν ότι στο χώρο των πρωτοεμφανιζόμενων λείπουν αυτή τη στιγμή, με λιγοστές εξαιρέσεις (όπως εκείνες από το Ιράν), τα μεγάλα, με φαντασία και έμπνευση ταλέντα. Ανισες ήταν οι δύο ταινίες του διεθνούς διαγωνιστικού τμήματος, η νοτιοκορεατική «Το τέλος του αιώνα» του Σονγκ Νέουνγκ-Λανγκ και η γερμανική «Χαμένοι δολοφόνοι» του Γεωργιανού Ντίτο Τσιντσάντρε, με ήρωες ανθρώπους που προσπαθούν να επιβιώσουν σε χώρες όπου κυριαρχεί ο καπιταλισμός μαζί με όλα τα
κακά του (την εκμετάλλευση, τη διαφθορά, τα σκάνδαλα, την πορνεία). 
 Εξαίρεση βέβαια αποτελούν τα διάφορα αφιέρωματα του φεστιβάλ, με επικεφαλής αυτό στον Πολωνό Γιέρζι Σκολιμόφσκι, ένα από τα καλύτερα, αν όχι το καλύτερο, κομμάτια του φετινού φεστιβάλ, με μερικές εξαιρετικές ταινίες (όπως οι ταινίες
που γύρισε στην Πολωνία: «Ιδιαίτερα χαρακτηριστικά: ουδέν», «Εγκατάλειψη» και «Φράγμα»), οι οποίες παρ' όλο που γυρίστηκαν εδώ και τριάντα ή και περισσότερα
χρόνια, παραμένουν το ίδιο μοντέρνες όπως και την εποχή που πρωτοεμφανίστηκαν -κι είναι πράγματι κρίμα που η προβολή τους σε σχεδόν άδεια αίθουσα δείχνει την αδιαφορία όχι μόνο του κινηματογραφόφιλου κοινού της Θεσσαλονίκης αλλά και
 Σκηνοθεσία: Βασίλης Ντούρος. Σενάριο: Δέσποινα Τομαζάνη. Ηθοποιοί: Βίκυ Βολιώτη, Αλέκος Αλεξανδράκης, Ελισάβετ Ναζλίδου, Βλαδίμηρος Γολοσίνσκι. Διάρκεια: 93 λεπτά.
 Ο Βασίλης Ντούρος είναι ένας σκηνοθέτης που αξίζει να τον προσέξουμε. Με την πρώτη του αυτή, παρά τις όποιες (και είναι αρκετές) αδυναμίες, ταινία του δείχνει να έχει και έμπνευση και ταλέντο. Πρόκειται βασικά για μια ταινία χαμηλών τόνων γύρω από ένα δωδεκάχρονο, με εξαιρετικό μουσικό ταλέντο, αγόρι, το οποίο κινδυνεύει να τυφλωθεί. Η ζωή του στην ακριτική Χάλκη, παρέα με μια συμμαθήτριά του και το γέρο φαροφύλακακ (που τον βοηθά στη μουσική του) αλλάζει ριζικά όταν στο νησί φτάνει μια νεαρή δασκάλα, που προσπαθεί να τον ενθαρρύνει και να τον πείσει, παρά τις επιφυλάξεις της μητέρας του (πικραμένης
γιατί την είχε εγκαταλείψει ο μουσικός πατέρας του παιδιού) να πάρει μέρος σε μουσικό διαγωνισμό στην Αθήνα.
 Ο Ντούρος χρησιμοποιεί λιτά μέσα στην αντιμετώπιση του θέματός του, ενώ εκμεταλλεύεται με αρκετή φαντασία τους φυσικούς χώρους που του προσφέρει η Χάλκη, δημιουργώντας ένα σωστό ρυθμό. Η μεγάλη αδυναμία βρίσκεται αρχικά στο σενάριο που, παρά τη σωστή δομή του, περιέχει αδύνατους, μη πειστικούς διαλόγους καθώς και μερικούς σχηματικούς χαρακτήρες (ανάμεσά τους και εκείνον της μητέρας του αγοριού), χαρακτήρες που πρέπει να πω, συχνά κερδίζουν χάρη στις ερμηνείες των ηθοποιών του: τόσο του Αλέκου Αλεξανδράκη, ιδιαίτερα συγκινητικού στο ρόλο του γέρο-φαροφύλακα όσο και της Βίκυς Βολιώτη που φτιάχνει μια συμπαθητική δασκάλα, επιβεβαιώνοντας για μία ακόμη φορά ότι ο σύγχρονος ελληνικός κινηματογράφος έχει αποκτήσει μια υπολογίσιμη ηθοποιό. Αρκετά καλός αποδείχνεται και ο νεαρός Βλαδίμηρος Γολοσίνσκι που ερμηνεύει τη μουσική ιδιοφυΐα. Γιατί όμως αυτός ο υπερτονισμός των διαλόγων που επιμένει να
δίνει βαρύτητα στην κάθε λέξη που εκφέρεται, εκεί που χρειαζόταν απλότητα και ειλικρίνεια στην εκφορά τους; 
 Με απαισιόδοξα, μελανά χρώματα καταγράφει το τέλος της χιλιετίας, στην ταινία του «Το τέλος του αιώνα», ο Νοτιοκορεάτης Σονγκ Νέουνγκ-Λανγκ. Πρόκειται στην
πραγματικότητα για τρεις διαφορετικές ιστορίες (που δίνονται σε τέσσερα κεφάλαια), που στοχεύουν ν' αποδείξουν τη διαφθορά, τα σκάνδαλα και το ξεπούλημα των οποιωνδήποτε αξιών, σε μια χώρα, την Κορέα (που όμως, όπως δυστυχώς ξέρουμε από πρώτο χέρι, δεν είναι η μοναδική), όπου ο καπιταλισμός (μαζί και το κυνήγι του χρήματος) κατορθώνει να σαρώνει τα πάντα στο δρόμο του. Με βάση ένα ενδιαφέρον σενάριο, ο σκηνοθέτης στήνει ενδιαφέρουσες, ατμοσφαιρικές συχνά, σκηνές, με στόχο πάντα (στοιχείο που ορισμένες φορές κινδυνεύει να δημιουργήσει σχηματικούς χαρακτήρες) να αποδείξει την παρακμή μιας κοινωνίας που στηρίζει την ύπαρξή της στο χρήμα και μόνο.
 Στους «Χαμένους δολοφόνους», ο Γεωργιανός Ντίτο Τσιντσάντρε παρουσιάζει μια πινακοθήκη από περιθωριακά πρόσωπα της σύγχρονης Γερμανίας: δύο ασυνήθιστους επαγγελματίες δολοφόνους (ο ένας από την Κροατία και ο άλλος από τη Γεωργία), μία Βιετναμέζα πόρνη κι έναν πρόσφυγα από την Αϊτή, άτομα που προσπαθούν να επιβιώσουν σε μια αφιλόξενη, εχθρική ουσιαστικά, κοινωνία. Ο σκηνοθέτης σκιτσάρει με ρεαλισμό, συχνά διανθισμένο με ένα ιδιόμορφο χιούμορ, τις καταστάσεις για να μας αποδείξει την τραγελαφική κατάληξης που επιφυλάσσει στον άνθρωπο η μοίρα του. Δυστυχώς, παρά τις καλές ερμηνείες των ηθοποιών του,
η επιμονή του σε ορισμένες λεπτομέρειες και ο κάποιος πλατειασμός του, δημιουργούν χάσματα στο ρυθμό σε μια κατά τα άλλα ενδιαφέρουσα ταινία.
