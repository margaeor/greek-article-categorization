 Εγκαταλείπει τον ΠΑΟΚ ο Γιώργος Μπατατούδης και νέος πρόεδρος στην ΠΑΕ αναλαμβάνει ο Νίκος Βεζυρτζής! Εκτός αυτού στο μπάσκετ, φημολογείται παραίτηση και του Θανάση Ακριβόπουλου.
 Ο Μπατατούδης θα εξηγήσει αύριο από το τηλεοπτικό κανάλι «Ωμέγα» της Θεσσαλονίκης, τους λόγους της αποχώρησής του από την προεδρία του ΠΑΟΚ και θα επισημάνει ακόμη ότι θα περιμένει υποψήφιους επενδυτές και για το ιδιοκτησιακό καθεστώς της ΠΑΕ. Οπως υποστηρίζει ο ίδιος, οι λόγοι που τον οδηγούν στην παραίτηση είναι ότι δεν ανέχεται να τον βρίζουν και να τον απειλούν. Η απρόβλεπτη εξέλιξη του θέματος έχει παγώσει τον κόσμο της ομάδας.
 Την απόφαση να αφήσει τα διοικητικά, αφού προηγουμένως αντιμετωπίσει το πιο σημαντικό μέρος των οικονομικών προβλημάτων, πήρε ο Μπατατούδης μετά και τον αγώνα μπάσκετ με τον Παναθηναϊκό και τα όσα εναντίον του ειπώθηκαν από παίκτες και άλλους παράγοντες.
 «Δεν ανέχομαι να με βρίζουν όταν τόσα έχω κάνει γι' αυτή την ομάδα. Εφτασα στο σημείο να τη στηρίξω και να εκποιήσω περιουσιακά μου στοιχεία γι' αυτήν», είπε στους στενούς του συνεργάτες. Κι εξήγησε τι εννοεί με αυτή του την κίνηση: 
 * Να πληρώσει, όσο η σημερινή οικονομική κατάστασή του του επιτρέπει και ν' αφήσει τη διοίκηση σ' έναν άνθρωπο του ΠΑΟΚ, δείχνοντας προτίμηση στον Νίκο Βεζυρτζή, και ν' ανακοινώσει ότι είναι ανοιχτός να συζητήσει και το ιδιοκτησιακό.
 Τον Νίκο Βεζυρτζή τον κάλεσε χθες στην Αθήνα και είχε μαζί του πολύωρη συζήτηση, στην οποίαν ήταν παρόντες ο Θανάσης Ακριβόπουλος, ο Αλέξης Κρυσταλλίδης, ο Γιώργος Συρίγος και ο διευθυντής του ΠΑΟΚ Σίμος Λάζαρης. Από τη σύσκεψη, σε ό,τι αφορά το ποδόσφαιρο, προέκυψε ότι το οικονομικό, με δεδομένο τα τρία σερί ντέρμπι με ΠΑΟ, Ολυμπιακό και ΑΕΚ και τον επαναληπτικό με την Αϊντχόβεν, παύει να είναι οξύ πρόβλημα, αλλά θα χρειαστεί οικονομική «ένεση» για να αντιμετωπιστούν τα προβλήματα αυτής της εβδομάδας.
 Ο Βεζυρτζής δέχθηκε να ηγηθεί ενός νέου διοικητικού συμβουλίου, η σύνθεση του οποίου θα ανακοινωθεί εντός της εβδομάδας.
 Σε ό,τι αφορά το μπάσκετ, ενδέχεται, το παράδειγμα του Μπατατούδη ν' ακολουθήσει και ο Θανάσης Ακριβόπουλος, για ν' ασχοληθεί απερίσπαστα με τα ζητήματα του ομίλου Μπατατούδη, με αιχμή τα τηλεοπτικά δορυφορικά προγράμματα.
 Yστερα από αυτές τις εξελίξεις, ο Μπάγεβιτς παρουσιάστηκε χθες ιδιαίτερα εκνευρισμένος και ήταν επιθετικός στις ερωτήσεις που αφορούσαν την ανακοίνωση του ΠΑΟΚ για το πρωτάθλημα, καθώς και για τα οικονομικά προβλήματα της ΠΑΕ.
 «Μην περιμένετε από μένα να βγάλετε κόντρα με τον πρόεδρο. Ο πρόεδρος κάνει τη δουλειά του κι εγώ τη δική μου. Ξέρω ότι ο πρόεδρος καταβάλλει προσπάθειες για το οικονομικό, που είναι ένα δικό μας θέμα. Δουλειά μας είναι να είμαστε σε ετοιμότητα και να παρουσιάζουμε την καλύτερη δυνατή εικόνα στους αγωνιστικούς χώρους», απάντησε ο Μπάγεβιτς, αποφεύγοντας οποιαδήποτε νύξη στο θέμα. 
 Για τον Μπάγεβιτς τα ντέρμπι καθορίζουν την πορεία του ΠΑΟΚ στο φετινό πρωτάθλημα. Είναι παιχνίδια που αντιμετωπίζει με μεγάλη αισιοδοξία, γιατί θεωρεί ότι η ομάδα του βρίσκεται σε πολύ καλή κατάσταση και θα έχει και τη συμπαράσταση του κόσμου της.
 Τέλος, ο Μπάγεβιτς μίλησε χθες και για την Αϊντχόβεν: «Είναι διαφορετική ομάδα από την Ουντινέζε. Η Αϊντχόβεν παίζει γρήγορα, αλλά για την ώρα θα ασχοληθούμε με τον Παναθηναϊκό και με την Αϊντχόβεν μετά το ντέρμπι».
