«Αν δεν κάνει πίσω στο θέμα των ταυτοτήτων η κυβέρνηση, ο λαός δικαιούται ένα άλλο κυβερνητικό σχήμα που θα διαφυλάττει τα ιερά και τα όσια».
 Αυτά υποστήριξε χθες ο πρόεδρος του Ιερού Συνδέσμου Κληρικών Ελλάδας (ΙΣΚΕ), πατέρας Ευστάθιος Κολλάς δίνοντας στη δημοσιότητα και μια «αίτηση» που, κατά τον ίδιο, όσοι επιθυμούν να βγάλουν νέο δελτίο αστυνομικής ταυτότητας θα προσκομίζουν στα αστυνομικά τμήματα για να αναγράφεται το θρήσκευμα και η ιθαγένεια.
  Καταστρατήγηση της απόφασης της Αρχής Προστασίας Προσωπικών Δεδομένων αποτελεί η τακτική μερίδας πολιτών να αναγράφουν το Χ.Ο. δίπλα στην υπογραφή τους προκειμένου να παραλάβουν τις νέες αστυνομικές ταυτότητες.
 Αυτό υποστηρίζει ο υπουργός Δικαιοσύνης Μιχ. Σταθόπουλος, ο οποίος σε δηλώσεις
του στο ραδιοφωνικό σταθμό «Φλας» τόνισε ότι εάν έμμεσα μπει το Χ.Ο., ο καθένας καταλαβαίνει ότι καταστρατηγείται η απόφαση της πολιτείας για την απαγόρευση της αναγραφής του θρησκεύματος. Και ο πρόεδρος της Αρχής Προστασίας
Προσωπικών Δεδομένων Κων. Δαφέρμος ανέφερε ότι η απαγόρευση της υπογραφής με Χ.Ο. συνάδει προς το νόμο και την προστασία των προσωπικών δεδομένων.
  Ο υπουργός Τύπου και ΜΜΕ Δημήτρης Ρέππας υποστήριξε ότι «υπάρχει μια συγκεκριμένη θέση της Ανεξάρτητης Αρχής Προστασίας Προσωπικών Δεδομένων για το
θέμα» και ότι καθένας μπορεί και έχει δικαίωμα να αλάξει τον τύπο της υπογραφής του», αλλά «θα πρέπει να σεβαστεί ορισμένους κανόνες». Υποστήριξε ότι η υπογραφή χρησιμοποιείται για τις συναλλαγές του πολίτη με το κράτος και «δεν είναι δυνατό να εμφιλοχωρούν άλλα στοιχεία, τα οποία αναφέρονται σε άλλα πεδία, αφορούν τις πεποιθήσεις των πολιτών...».
  Ο υπεύθυνος του Τομέα Δικαιοσύνης και Δημόσιας Τάξης της Νέας Δημοκρατίας Θ.
Αναγνωστόπουλος, σχολιάζοντας την απόφαση του υπουργείου, σύμφωνα με την οποία
τίθεται θέμα ακυρότητας του δελτίου αν αναγράφονται σε αυτό τα αρχικά Χ.Ο., υποστήριξε ότι «αυτό είναι πρωτοφανές - τουλάχιστον για την Ελλάδα. Μετά τις διαφόρων ειδών λογοκρισίες, που έχει γνωρίσει η χώρα στη μακρά διαδρομή της, γνώρισε τώρα και τη λογοκρισία της υπογραφής».
 Από την άλλη, ο διευθυντής του γραφείου Tύπου της Αρχιεπισκοπής Χάρης Κονιδάρης, δήλωσε: «Τα ατομικά δικαιώματα του πολίτη είναι στις σύγχρονες δημοκρατίες συνταγματικά κατοχυρωμένα». Ο ίδιος δηλώνει επίσης ότι «είναι δικαίωμα του κάθε Ελληνα πολίτη, στο πλαίσιο της ελευθερίας έκφρασής του και της ελεύθερης ανάπτυξης της προσωπικότητάς του, να προσδιορίζει αυτός το περιεχόμενο και γενικά τον τύπο και τον τρόπο της υπογραφής του, η οποία στην πρακτική συγκροτείται από την ιδιόρρυθμη γραφή που ο ίδιος ορίζει».
