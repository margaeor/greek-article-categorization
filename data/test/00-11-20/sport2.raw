Η Καλαμάτα νίκησε για πρώτη φορά την ΑΕΚ στο επαγγελματικό πρωτάθλημα, αλλά στα αποδυτήρια των γηπεδούχων οι πάντες ήταν συγκρατημένοι και στις δηλώσεις τους απέφυγαν τα μεγάλα λόγια. Τεχνική ηγεσία και ποδοσφαιριστές κράτησαν χαμηλούς τόνους, προφανώς γιατί γνωρίζουν ότι μια επιτυχία, έστω και σημαντική, δεν θα κρίνει τη «μάχη» για τη σωτηρία της ομάδας.
 Στη συνέντευξη Τύπου ο Βασίλης Γεωργόπουλος δεν έκρυψε την ικανοποίησή του για τη σπουδαία νίκη, την οποία αφιέρωσε στους τραυματίες της ομάδας. «Είναι σημαντική νίκη, καθώς για πρώτη φορά κερδίζουμε την ΑΕΚ», δήλωσε ο τεχνικός της Καλαμάτας. Και συνέχισε: «Αφιερώνω την επιτυχία μας στους απόντες της ομάδας, τους Σεντεμέντε, Γεωργέα και Σάμσον. Πρέπει πάντως να σταθώ στην κλάση των Φραντζέσκου, Μπόατενγκ και Σοάρες, καθώς με την απόδοσή τους μάς οδήγησαν στη συγκομιδή των τριών πολύτιμων βαθμών.
 Ο Γεωργόπουλος πάντως είχε και παράπονα: «Είμαι απογοητευμένος από τη στάση του κόσμου. Δεν βρίσκεται κοντά στα παιδιά κι αυτό είναι πρόβλημα. Πρέπει να έρθει κοντά στην ομάδα, για να συνεχίσουμε το δύσκολο έργο μας».
 Ο Γιάννης Παθιακάκης δεν είχε όρεξη για πολλά λόγια και ήταν φανερά εκνευρισμένος. «Η νίκη της Καλαμάτας ήταν δίκαιη. Εμείς δεν έχουμε δικαιολογίες και αναλαμβάνω προσωπικά την ευθύνη της ήττας», δήλωσε ο τεχνικός της ΑΕΚ, ο οποίος, αν και δέχθηκε πολλές ερωτήσεις, απέφυγε να δώσει απαντήσεις.
 Ο Κώστας Φρατζέσκος αρκέστηκε κι αυτός σε λίγα λόγια, ενώ τόνισε ότι η Καλαμάτα ήθελε περισσότερο τη νίκη και την πήρε: «Μπήκαμε αποφασισμένοι στο γήπεδο, θέλαμε τους τρεις βαθμούς και καταφέραμε να τους πάρουμε. Εχουμε πάντως δρόμο μπροστά μας και με μια επιτυχία δεν κρίνεται τίποτα».
