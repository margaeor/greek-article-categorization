 Τη συνέχιση της ίδιας εισοδηματικής πολιτικής που αποφάσισε η κυβέρνηση για τους δημοσίους υπαλλήλους (αύξηση 2, 2%) συνιστά εκθύμως το Διεθνές Νομισματικό
Ταμείο στην έκθεσή του (προσχέδιο) για την ελληνική οικονομία, που δίδεται αύριο στη δημοσιότητα.
 Η έκθεση εστιάζει το ενδιαφέρον της -και για λόγους συγκυριακούς- στην άνοδο του πληθωρισμού που καταγράφηκε τον Οκτώβριο (4% έναντι 3, 1% του Σεπτεμβρίου),
αλλά και στην επαπειλούμενη ένταση ή συνέχιση των πληθωριστικών πιέσεων τους επόμενους μήνες. Δεν παραλείπει επίσης να προτείνει και για την Ελλάδα τη γνωστή νεοφιλελεύθερη συνταγή του ΔΝΤ (που συνιστάται σε όλες τις χώρες, ανεξαρτήτως συνθηκών και ιδιομορφιών), ότι η άνοδος του πληθωρισμού δεν πρέπει
να «περάσει» στις μισθολογικές αυξήσεις. Δηλαδή οι αυξήσεις να παραμείνουν, όπως αρχικά καταγράφηκε στον προϋπολογισμό, στα επίπεδα του 2, 2%, έστω και αν ο πληθωρισμός δείχνει τα δόντια του υπερακοντίζοντας το ποσοστό των μισθολογικών αυξήσεων.
 Το επιχείρημα είναι ότι αν οι αυξήσεις γίνουν υψηλότερες θα οδηγηθούμε σε ένα φαύλο κύκλο αυξήσεων μισθών και τιμών, που θα επιτείνουν τον πληθωρισμό.
 Ετσι η έκθεση έρχεται αντικειμενικά να «στηρίξει», την εμμονή των Γιάννου Παπαντωνίου και Λουκά Παπαδήμα στην αρχικά αποφασισθείσα εισοδηματική πολιτική.
 Οπωσδήποτε οι εμπειρογνώμονες του ΔΝΤ δεν θα παραλείψουν να υπογραμμίσουν στην
έκθεσή τους το θέμα της προώθησης των λεγόμενων διαρθρωτικών αλλαγών.
 Αλλωστε, σύμφωνα με πληροφορίες, ο άξονας των ερωτημάτων των εμπειρογνωμόνων αυτών προς τα κυβερνητικά στελέχη και τους παράγοντες της οικονομίας περιεστράφη στο αν και πώς σημειώθηκε «εμβάθυνση» στις ιδιωτικοποιήσεις και τις απελευθερώσεις των αγορών, στο διάστημα μετά τις εκλογές του Απριλίου.
 Αν, δηλαδή, η κυβέρνηση, απελευθερωμένη από το άγχος του πολιτικού κόστους -κρίνεται ότι η κοινή γνώμη είναι δύσπιστη, αν όχι εχθρική στο θέμα αυτό- επιτάχυνε τα βήματά της στον κρίσιμο, κατά τις απόψεις και τη «γραμμή» του ΔΝΤ, τομέα των ιδιωτικοποιήσεων.
 Οπως ανέφεραν πηγές του υπουργείου Εθνικής Οικονομίας, η κυβέρνηση εξέθεσε, απαντώντας στα ερωτήματα αυτά, τις ακόλουθες κινήσεις της: 
  Υπήρξαν, για πρώτη φορά, αποφάσεις να μειωθεί η συμμετοχή του Δημοσίου στον ΟΤΕ και την Ολυμπιακή σε ποσοστό μικρότερο του 51%.
 Επιπλέον, η κυβερνητική βούληση γίνεται πράξη με το νομοσχέδιο για την απελευθέρωση των τηλεπικοινωνιών, τους διαγωνισμούς για τις άδειες τηλεφωνίας,
την καθιέρωση πλαισίου απελευθερώσεων των αγορών παραπλήσιου προς τα ευρωπαϊκά
και με την επιχειρούμενη απελευθέρωση επαγγελμάτων και την απλοποίηση των διαδικασιών για την άσκηση επιχειρηματικής δράσης.
  Λαμβάνοντας αποφάσεις που διευκολύνουν τις επιχειρήσεις να ενσωματώνουν νέα τεχνολογία (Φορολογική ρύθμιση για τις δαπάνες του Ιντερνετ κ.λπ.).
  Εξυγιαίνονται οι εναπομείνασες στο Δημόσιο επιχειρήσεις και μειώνονται τα ελλείμματά τους. Ηδη τα ΕΛΤΑ εισήλθαν σε περίοδο κερδοφορίας και σύναψης διεθνών συνεργασιών. Ακόμη, οι δημόσιες επιχειρήσεις στις μεταφορές συνεχίζουν
μεν να είναι ελλειμματικές, αποφασίστηκαν όμως αυξήσεις τιμολογίων και μετατάξεις προσωπικού, π.χ. στις αστικές συγκοινωνίες.
 Αντίθετα, στη θέση του ΔΝΤ να ιδιωτικοποιηθούν οι σιδηρόδρομοι, ή τουλάχιστον να εμπλακεί ο ιδιωτικός τομέας στην εκμετάλλευσή τους, τα κυβερνητικά στελέχη,
