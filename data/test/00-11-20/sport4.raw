Στενοχωρημένοι ήταν οι παίκτες του Παναθηναϊκού και ο Αγγελος Αναστασιάδης, μετά τη λήξη του αγώνα της Τούμπας, αφού έχασαν ευκαιρία νίκης με βάση τις ευκαιρίες που δημιούργησαν αλλά και την εξέλιξη του αγώνα.
 Ολοι τα είχαν με το διαιτητή Νίκου από τη Νάουσα, ο οποίος ακύρωσε το γκολ στην προσπάθεια του Βόκολου, ενώ ο ίδιος ο σκόρερ δήλωσε: «Δεν έκανα φάουλ σε κανέναν, δεν ήρθα σε επαφή με κανέναν. Ηταν κανονικό γκολ».
 Για τον αγώνα, είπε: «Και οι δύο ομάδες διαφήμισαν το ποδόσφαιρο, ο αγώνας είχε πολλές συγκινήσεις, αποσυντονιστήκαμε με τα δύο γκολ που δεχτήκαμε γρήγορα, αλλά μετά το 2-0 ελέγξαμε το ματς και θα μπορούσαμε να φύγουμε με τους βαθμούς της νίκης. Νομίζω ότι στο δεύτερο ημίχρονο ήμασταν καλύτεροι και με τις αλλαγές που έγιναν παρουσιάσαμε καλύτερο θέαμα».
 Στο ίδιο μήκος κύματος ήταν οι δηλώσεις και των υπόλοιπων παικτών ενώ ο Αγγελος Αναστασιάδης, που χειροκροτήθηκε από τους φιλάθλους του ΠΑΟΚ, δεν θέλησε να σχολιάσει τη διαιτησία του Νίκου και αναφέρθηκε μόνο στα αγωνιστικά θέματα: «Εγινε ένα καλό ματς, μας αιφνιδίασε ο ΠΑΟΚ με τα δύο γκολ και θεωρώ ότι είναι απαγορευτικό να δέχεσαι τέτοια γκολ από τραγικά λάθη της άμυνας. Είναι πολύ δύσκολο να ισοφαρίζεις το 2-2 μέσα στην Τούμπα, αλλά παίξαμε πολύ καλά, συγχαρητήρια στα παιδιά για την απόδοση που έπιασαν, οι παίκτες μου βρήκαν το κουράγιο να γυρίσουν το ματς και μπορούσαμε να νικήσουμε στον αγώνα, έτσι όπως εξελίχθηκε...».
 Μίλησε και για τον ΠΑΟΚ: «Είμαι βέβαιος ότι θα περάσει την Αϊντχόβεν, όπως ήμουν σίγουρος ότι θα περάσει και την Ουντινέζε».
 Οι παίκτες του Παναθηναϊκού έφυγαν ικανοποιημένοι από το αποτέλεσμα, ορισμένοι μουρμούριζαν για τη διαιτησία του Νίκου και τη φάση της ακύρωσης του γκολ, αλλά σε γενικές γραμμές ο βαθμός της ισοπαλίας τους έκανε να είναι ευδιάθετοι, όπως άλλωστε και η άψογη συμπεριφορά των γηπεδούχων.
 Ο Γιώργος Νασιόπουλος μίλησε για ανωτερότητα του ΠΑΟ: «Αξίζαμε τη νίκη έτσι όπως παίξαμε στο β' μέρος. Μπορεί ο ΠΑΟΚ να μας αιφνιδίασε στο ξεκίνημα του αγώνα, στη συνέχεια όμως ανεβάσαμε πολύ την απόδοσή μας και στο δεύτερο ημίχρονο αξίζαμε για τρία και παραπάνω γκολ. Δεν θέλω να σχολιάσω τη διαιτησία, αλλά νομίζω ότι ο κ. Νίκου μπορεί να δει το βίντεο του αγώνα, για να διαπιστώσει αν έκανε λάθος στη φάση του γκολ. Ο ΠΑΟ έδειξε ότι είναι φέτος πολύ δυνατός και ότι θα συνεχιστούν οι καλές εμφανίσεις και τα καλά αποτελέσματα».
 Για την ατμόσφαιρα στην Τούμπα, είπε: «Οπως και πέρυσι, έτσι και φέτος δεν αντιμετωπίσαμε προβλήματα, μας συμπεριφέρθηκαν άψογα, κι αυτό είναι το πλέον σημαντικό για την άνοδο του ποδοσφαίρου».
