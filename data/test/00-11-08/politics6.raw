Ορθάνοικτο άφησε και χθες ο δήμαρχος της Αθήνας Δημήτρης Αβραμόπουλος το ενδεχόμενο δημιουργίας νέου κόμματος, προκαλώντας για μια ακόμη φορά αναστάτωση στη Ρηγίλλης.
 Σε μια νέα εμφάνισή του ο Δημήτρης Αβραμόπουλος φρόντισε με κάθε τρόπο να στείλει στη Νέα Δημοκρατία το μήνυμα πως η επιστροφή του στην παράταξη δεν είναι και τόσο ορατή.
 «Σε μια χώρα που η δημοκρατία λειτουργεί, οι πόρτες είναι πάντα ανοιχτές για εκείνους, είτε είναι πρόσωπα είτε είναι κινήσεις που θέλουν να καταθέσουν τη δική τους παρουσία, τη δική τους πρόταση, το δικό τους λόγο, τις δικές τους ιδέες στο να πάει η κοινωνία μπροστά», είπε χαρακτηριστικά σε συνέντευξή του (στον Π. Λάμψια στο «Αλτερ»), ενώ λίγο πριν είχε επισημάνει με νόημα ότι «μετά
το 1993 η χώρα μας έχει περιέλθει σε μια διαδικασία βαθύτατων μεταβολών, οι οποίες σαφώς προαναγγέλουν νέες πολιτικές προτάσεις».
 Ο δήμαρχος επανέλαβε αυτό που είχε πει λίγες ημέρες πριν, ότι δηλαδή «ίσως είναι ανάγκη για την εποχή μας, η κατάθεση μια νέας πολιτικής πρότασης», ενώ αρκετές φορές στην πορεία της συνέντευξής του χρησιμοποίησε τη φράση «αυτόνομη
πορεία». Την είπε για παράδειγμα, όταν ρωτήθηκε αν θα επιστρέψει στη Ν.Δ.: «Το
τι θα κάνω εγώ στο μέλλον ακολουθώντας αυτή την αυτόνομη διαδρομή όλον αυτό το
καιρό, θα μου επιτρέψετε να είμαι εγώ αυτός που θα το ανακοινώσω την ώρα που κρίνω», είπε. Την επανέλαβε και όταν αναφέρθηκε στο τέλος της δημαρχιακής του θητείας: «Τις όποιες πολιτικές μου αποφάσεις για τις μελλοντικές μου κινήσεις σε μια διαδρομή, η οποία εδώ και αρκετά χρόνια έχει χαρακτηριστεί από πλήρη αυτονομία, θα τις ανακοινώσω εγώ την ώρα που πρέπει», ανέφερε.
 Ο κ. Αβραμόπουλος απέφυγε να σχολιάσει τις πρόσφατες δηλώσεις Τσοχατζόπουλου ότι ένα νέο κεντροδεξιό κόμμα θα μπορούσε να εκφραστεί από το δήμαρχο, λέγοντας πως δεν θα σχολιάσει μια άποψη ενός επιφανούς στελέχους της κυβέρνησης και εκ των πλέον σημαντικών πολιτικών προσωπικοτήτων της χώρας.
 Η Νέα Δημοκρατία απέφυγε -σύμφωνα με τη γνωστή της τακτική- να σχολιάσει την νέα αυτή παρέμβαση Αβραμόπουλου, εντούτοις ήταν διάχυτος χθες ο προβληματισμός
στελεχών της για τα επόμενα βήματα του δημάρχου, ο οποίος, θεωρούν ότι προκαλεί με τις συνεχείς ανάλογες παρεμβάσεις του, χωρίς να ξεκαθαρίζει τι πρόκειται να κάνει. Προβληματισμός ο οποίος εντείνεται μάλιστα, όταν ακούν βουλευτές τους, όπως ο Στ. Δήμας, που δήλωσε (στον «Φλας») πως ναι μεν θα επιθυμούσε τον κ. Αβραμόπουλο εντός της Ν.Δ., εντούτοις πρόσθεσε πως θα μπορούσε η Ν.Δ. να συνεργαστεί με ένα ενδεχόμενο κόμμα Αβραμόπουλου.
 Η ηγεσία της Ρηγίλλης είναι σαφώς ενοχλημένη από τον κ. Δήμα, επειδή ο τελευταίος συζητεί -έστω και υποθετικά- το ενδεχόμενο δημιουργίας κόμματος από
το δήμαρχο, κάτι που δυσκολεύει τη στρατηγική του κόμματος αν ο κ. Αβραμόπουλος προχωρήσει σε κόμμα.
