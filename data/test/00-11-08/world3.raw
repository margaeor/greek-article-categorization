 έους μετανάστες ζητεί η γερμανική οικονομία και για το λόγο αυτόν, πιέζει την κυβέρνηση να προχωρήσει σε μεταρρυθμίσεις που θα επιτρέπουν την είσοδο νέου εργατικού και επιστημονικού προσωπικού στη χώρα. Την ίδια ώρα, το Χριστιανοδημοκρατικό Κόμμα, ύστερα από... πενήντα χρόνια, αναγνωρίζει ότι η Γερμανία είναι χώρα υποδοχής μεταναστών, ζητεί όμως ειδικά κριτήρια και τη «γερμανοποίηση» των αλλοδαπών, κάτι που έχει ξεσηκώσει μεγάλες αντιδράσεις.
 Χθες, ο πρόεδρος της Ομοσπονδίας Γερμανών Εργοδοτών, Ντίτερ Χουντ, κάλεσε την κυβέρνηση να προχωρήσει σε νομοθετικές ρυθμίσεις που θα επιτρέπουν σε αλλοδαπούς να έρθουν και να δουλέψουν ελεύθερα στη Γερμανία.
 Οπως τόνισε ο ίδιος, οι ελλείψεις σε πολλούς τομείς της οικονομίας είναι μεγάλοι. Κυρίως σε αυτούς της τεχνολογίας και της πληροφορικής, αλλά και αλλού, όπου υπάρχουν επαγγέλματα τα οποία δεν ασκούν, ή δεν θέλουν να ασκήσουν, οι Γερμανοί, παρά την υψηλή ανεργία.
 Ο Ντίτερ Χουντ επανέλαβε και την ιδέα που υπάρχει από παλαιότερα, δηλαδή να δοθούν άδειες εργασίας στους πολιτικούς πρόσφυγες που βρίσκονται στη χώρα, ώστε και τα κενά να καλυφθούν αλλά και να ενσωματωθούν καλύτερα στη γερμανική κοινωνία. Εδώ και καιρό, η γερμανική κυβέρνηση δίνει τις λεγόμενες «πράσινες κάρτες» σε ξένους που θέλουν να εργαστούν και προέρχονται από χώρες εκτός Ευρώπης (κυρίως Ινδούς) στον τομέα της πληροφορικής, όπου οι ανάγκες είναι μεγάλες. Η κάρτα αυτή ισχύει για πέντε χρόνια, αλλά οι εργοδότες ζητούν τώρα την απεριόριστη ισχύ τους.
 Ανάλογα μέτρα, που ρυθμίζουν την πολιτική μετανάστευσης στη Γερμανία, προτίθεται να πάρει σύντομα η κυβέρνηση Σοσιαλδημοκρατών και Πρασίνων, σε πολλά σημεία όμως συναντά τις αντιδράσεις των Συντηρητικών.
 Εγγραφο που εξέδωσε, ύστερα από πολλές εσωτερικές διαμάχες, το Χριστιανοδημοκρατικό Κόμμα παραδέχεται για πρώτη φορά ότι η Γερμανία είναι ντε
φάκτο χώρα υποδοχής μεταναστών, τονίζει όμως ότι πρέπει να υπάρχουν ειδικά κριτήρια για όσους θέλουν να μεταναστεύσουν στη χώρα, δηλαδή να μάθουν καλά τη
γλώσσα και να υιοθετήσουν τις αξίες του γερμανικού πολιτισμού», φράση που προκάλεσε μεγάλες αντιδράσεις και μέσα στο κόμμα, περιλαμβάνεται όμως στην απόφαση αυτή, αφού τη στήριξε η πρόεδρος του κόμματος Αγγέλα Μέρκελ. Ξεκαθαρίζοντας η ίδια, τόνισε ότι με τη φράση αυτή υπονοείται ο σεβασμός του Συντάγματος και του δημοκρατικού πολιτεύματος. Το Χριστιανοδημοκρατικό Κόμμα, ύστερα από δεκαετίες, παραδέχεται ότι η Γερμανία είναι χώρα μεταναστών,
αλλά ζητεί την ενσωμάτωσή τους στη γερμανική κοινωνία και τον τρόπο ζωής.
 «Σκοπός μας είναι μια κοινωνία ανεκτικότητας, βασισμένη στις δικές μας πολιτισμικές αξίες και με πλήρη επίγνωση της εθνικής μας ταυτότητας», λέει το κείμενο θέσεων του Χριστιανοδημοκρατικού Κόμματος.
 Οι Σοσιαλδημοκράτες και οι Πράσινοι, που προσανατολίζονται σε μια φιλελεύθερη μεταναστευτική πολιτική, επικρίνουν σκληρά τις θέσεις των Συντηρητικών, σε μια
εποχή που σε εξέλιξη βρίσκεται μια τεράστια εκστρατεία κατά της ακροδεξιάς και
του ρατσισμού. Τις θέσεις των Χριστιανοδημοκρατών καταδικάζει η Ευαγγελική αλλά και η Καθολική Εκκλησία.
