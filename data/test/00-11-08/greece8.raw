Δεν ήταν μόνο το αποτρόπαιο έγκλημα που διέπραξε. Δράστης της δολοφονίας της συζύγου του και μητέρας των τριών ανήλικων παιδιών τους.
 Ηταν, όπως εκτίμησε και ο συνήγορος πολιτικής αγωγής Αλεξ. Κατσαντώνης, και «ο
άθλιος τρόπος που επέλεξε για να υπερασπιστεί τον εαυτό του».
 Η επίκληση, το «άλλοθι», των συμπτωμάτων μιας αρρώστιας που δικαιολογεί την «παροδική αμνησία», στην οποία στήριξε την ανικανότητά του να σταθεί μπροστά στο γεγονός του φόνου. Να καταγράψει τις στιγμές, να δικαιολογήσει την τραγική
κατάληξη αλλά και την προκλητική... απόστασή του από το έγκλημα, σα να 'ταν κάποιος άλλος που το έπραξε.
 Μιας αρρώστιας όμως που και οι ίδιοι οι γιατροί στους οποίους προσέφυγε δεν μπόρεσαν να βεβαιώσουν ότι έχει προσβάλει τον κατηγορούμενο... για συμπτώματα που ενδεχομένως να έχουν σχέση με τη σοβαρότατη πάθηση της σκλήρυνσης κατά πλάκας.
 Ετσι, έπειτα από εξονυχιστική ακροαματική διαδικασία που διήρκεσε περίπου ένα μήνα, για τους τρεις τακτικούς δικαστές αλλά και τους δύο εκ των τεσσάρων ενόρκων, η ετυμηγορία για τον Γρήγορη Κούλα ήταν μονόδρομος.
 Κατά πλειοψηφία (5-2) ένοχος, σύμφωνα με το κατηγορητήριο, χωρίς να του αναγνωριστεί κανένα ελαφρυντικό. Οπως είχε εισηγηθεί και ο εισαγγελέας του Μικτού Ορκωτού Δικαστηρίου.
 Ενοχος για ανθρωποκτονία από πρόθεση που τελέστηκε σε ήρεμη ψυχική κατάσταση του δράστη. Μονόδρομος και η ποινή. Ισόβια κάθειρξη στο δράστη της δολοφονίας της Αντας Σίμου.
 Δύο από τους ενόρκους είχαν την άποψη ότι ο κατηγορούμενος έπρεπε να κηρυχθεί ένοχος για ανθρωποκτονία που τέλεσε σε βρασμό ψυχικής ορμής.
 «Αν και κανείς δεν χαίρεται όταν επιβάλλεται η ποινή των ισοβίων, πρόκειται για μια δίκαιη απόφαση», σχολίασε ο συνήγορος της οικογένειας του θύματος, ενώ
από την πλευρά τού Γρήγορη Κούλα δεν έγινε καμία δήλωση.
 Ο ίδιος ο κατηγορούμενος, που δείχνει πια σαν «μεταμφίεση» του εαυτού του, δέχτηκε ήρεμα την απόφαση του δικαστηρίου, και στηριζόμενος στο μπαστούνι του,
κρατώντας συνεχώς -όπως έκανε από την αρχή της ακροαματικής διαδικασίας- ένα από τα σκουλαρίκια της νεκρής γυναίκας του, πήρε το δρόμο της επιστροφής στη φυλακή.
 Η δεύτερη πράξη του δικαστικού δράματος θα «παιχθεί» σε λίγους μήνες στην επανάληψη της δίκης του στο Εφετείο της Αθήνας.
