 Σχεδόν απολογητικός για την απόφαση που έλαβε η Ευρωπαϊκή Ενωση στο Ελσίνκι, να αναγνωρίσει την Τουρκία ως υποψήφια χώρα, εμφανίσθηκε χθες ο Γάλλος υπουργός Εξωτερικών, Ιμπέρ Βεντρίν, επισημαίνοντας ότι η Τουρκία δεν πληροί τα
κριτήρια της Κοπεγχάγης σε κανένα από τα θέματα και χαρακτηρίζοντας επιπόλαιες
και απερίσκεπτες τις υποσχέσεις που της είχαν δοθεί στο παρελθόν από την Ευρώπη.
 «Οπως είναι ξεκάθαρο, η Τουρκία δε πληροί τις λεγόμενες συνθήκες / κριτήρια της Κοπεγχάγης σε κανένα από τα θέματα, βρισκόμαστε σε μια ιδιαίτερη διαδικασία που ονομάζεται εταιρική σχέση για την ένταξη, που δεν αποτελεί την έναρξη των διαπραγματεύσεων. Το θέμα για την ενδεχόμενη έναρξη θα προκύψει συνεπώς αργότερα, σε ένα πλαίσιο το οποίο δεν υπάρχει ακόμη σήμερα», δήλωσε μιλώντας στη γαλλική Εθνοσυνέλευση.
 «Θα ήθελα να σας υπενθυμίσω ότι αν οι 15 αποφάσισαν στο Ελσίνκι να καταγράψουν
την αίτηση υποψηφιότητας της Τουρκίας, χωρίς να πάνε πιο πέρα, χωρίς να ξεκινήσουν τις ενταξιακές διαπραγματεύσεις, είναι διότι όλες οι κυβερνήσεις της Ευρώπης, εδώ και περισσότερα από 30 χρόνια, έδωσαν υποσχέσεις στην Τουρκία
υπογράφοντας συμφωνίες από τις οποίες πολλές έχουν επικυρωθεί και επειδή οι πρόεδροι και οι διαδοχικές κυβερνήσεις όλων των χωρών της Ευρώπης έχουν πει στην Τουρκία: «Εχετε έναν ευρωπαϊκό προορισμό». Και όπως και αν είναι η πραγματική κατάσταση σ' αυτή τη χώρα, οι πιο σύγχρονες, οι πιο προοδευτικές και ανοικτές δυνάμεις στηρίζονται σ' αυτή την ευρωπαϊκή υπόσχεση, η οποία μπορεί στη βάση της να δόθηκε κάτω από επιπόλαιες ή απερίσκεπτες συνθήκες αλλά
εν πάση περιπτώσει αυτές οι δυνάμεις στηρίζονται σ' αυτή την υπόσχεση», πρόσθεσε.
