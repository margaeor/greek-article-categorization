 σεβασμός στον πόνο των γονιών του στρατιώτη Βασίλειου Ραχούτη, που χάθηκε στην
Πάρο βοηθώντας επιβάτες του «Σαμίνα» να σωθούν, σήκωσε όλους όρθιους στη χθεσινή τελετή απονομής των βραβείων της Ακαδημίας Αθηνών. Από τον Πρόεδρο της
Δημοκρατίας μέχρι τον πιο ηλικιωμένο, όλοι όρθιοι με έναν κόμπο στο στομάχι και τα μάτια υγρά χειροκροτούσαν. Κι ήταν σαν ένα μνημόσυνο στις ψυχές όλων των αδικοχαμένων εκείνης της βραδιάς του Σεπτεμβρίου.
 Προηγουμένως είχε βραβευθεί η χήρα του υπολιμενάρχη Πάρου Δημητρίου Μάλαμα που
έφυγε κι αυτός από την υπερένταση της διάσωσης. Ακολούθησαν οι τέσσερις φαντάροι με τις στολές τους, στοιχισμένοι μπροστά στον Κωστή Στεφανόπουλο σοβαροί κι αμήχανοι από τις απανωτές βραβεύσεις, γιατί έκαναν το καθήκον τους.
«Τι να πούμε», έλεγαν λίγο αργότερα στους δημοσιογράφους που τους ρωτούσαν τι αισθάνθηκαν το βράδυ της τραγωδίας όταν αγωνίζονταν να σώσουν ζωές.
 «Δεν ήταν αγώνας. Ηταν αντίδραση της στιγμής», είπε ο Αλέξανδρος Γεωργιάδης, που δεν ήθελε να παριστάνει τον ήρωα. «Εχουν περάσει κάποιοι μήνες αλλά οι εικόνες εκείνης της βραδιάς δεν φεύγουν από το μυαλό μας. Ερχονται και ξανάρχονται και εμείς προσπαθούμε να τις ξεχάσουμε...», πρόσθεσε ο Απόστολος Λιμπιτσιούνης.
 Η οργή όμως του πατέρα του πνιγμένου φαντάρου δεν κρυβόταν γιατί δεν τον πήραν
τηλέφωνο για δυο λόγια παρηγοριάς τις γιορτές ο υπουργός Εθνικής Αμυνας και ο υπουργός Εμπορικής Ναυτιλίας. «Θα τα πούμε μετά τις γιορτές με τον κ. Τσοχατζόπουλο και τον ψεύτη υπουργό Εμπορικής Ναυτιλίας, αλλά με στοιχεία», απείλησε πριν χαθεί στο πλήθος.
 Τελικά οι πράξεις αυτοθυσίας κερδίζουν πάντα το ενδιαφέρον αυτής της βραδιάς που φέτος τίμησαν από την πλευρά της κυβέρνησης ο υπουργός Παιδείας Πέτρος Ευθυμίου, στον οποίο απευθύνθηκε από βήματος ο γενικός γραμματέας της Ακαδημίας Νικόλαος Ματσανιώτης, ζητώντας οικονομική στήριξη για την ολοκλήρωση
της ηλεκτρονικής καταλογράφησης της βιβλιοθήκης της. Ο κ. Ματσανιώτης είχε αναφέρει προηγουμένως πως τη δουλειά που γίνεται στα Ερευνητικά Κέντρα της Ακαδημίας στηρίζει ο Παν. Αγγελόπουλος, ενώ η αδελφή του ακαδημαϊκού Περικλή Θεοχάρη, Τζένη Θεοχάρη πρόσφερε στη μνήμη του ολόκληρη τη βιβλιοθήκη του.
 Σε μια ατμόσφαιρα αποπνικτικά σοβαρή, όπως είναι αυτή η εκδήλωση, υπήρχε και μια «άτακτη» παρουσία, αυτή της ποιήτριας Κατερίνας Αγγελάκη-Ρουκ, που κάθε τόσο έβγαινε από την αίθουσα να αναπνεύσει ελεύθερα. Σε ένα από αυτά τα διαλείμματα της παρουσίας της μας είπε: «Αισθάνομαι κάτι μεταξύ χαράς και φόβου γιατί στην Ελλάδα βραβεύονται, ιδίως για την ποίηση, μόνο οι πεθαμένοι ή
λίγο πριν. Θέλω να πιστεύω πως δεν ανήκω στους λίγο πριν».
 Ικανοποιημένος για τη βράβευσή του ήταν και ο Κώστας Γεωργουσόπουλος (προτάθηκαν κι οι δύο από τον Ιάκωβο Καμπανέλλη), ο οποίος δήλωσε: «Η θεατρική
κριτική η οποία έχει γενναία ιστορία στον τόπο μας από την εποχή του Φώτου Πολίτη ώς τις μέρες μας οφείλει την ύπαρξή της και το κύρος της στον ελληνικό Τύπο, δεδομένου ότι δεν υπάρχει δοκιμιογραφία θεατρική. Ολη η θεατρολογία στην
Ελλάδα πέρασε από το εφήμερο των εφημερίδων. Γι' αυτό οφείλω χάρητες στις δύο εφημερίδες που με φιλοξένησαν και μου επέτρεψαν ελεύθερα και ανεμπόδιστα να εκφράσω στις απόψεις μου».
