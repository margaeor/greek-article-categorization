 Την ώρα που ο απερχόμενος πρόεδρος των ΗΠΑ Μπιλ Κλίντον και ο πρόεδρος της Ρωσίας Βλαντιμίρ Πούτιν, χαιρέτιζαν τη «σημαντική» βελτίωση των ρωσοαμερικανικών σχέσεων, η Ρωσία και το Ιράν προκαλούσαν τις ΗΠΑ υπογράφοντας
συμφωνία στρατιωτικής συνεργασίας. Ταυτοχρόνως η Ρωσία υπέγραψε και ένα από τα
 Ο πρόεδρος του Ιράν Μοχάμαντ Χατάμι χαρακτήρισε «πράξη θάρρους και ανεξαρτησίας» την απόφαση της Μόσχας να καταγγείλει τη ρωσοαμερικανική συμφωνία που υπεγράφη το 1995 και απαγόρευε στη Ρωσία την πώληση συμβατικών όπλων στο Ιράν.
 «Ανοίγει ένα νέο κεφάλαιο στις σχέσεις μας. Σηματοδοτείται από την επανάληψη της στρατιωτικής συνεργασίας ανάμεσα στη Μόσχα και την Τεχεράνη και ιδιαίτερα από την εκπαίδευση ιρανών αξιωματικών στις ρωσικές στρατιωτικές σχολές», δήλωσε στην Τεχεράνη ο Ρώσος υπουργός Αμυνας, Ιγκόρ Σεργκέγεφ, προσθέτοντας ότι οι δύο χώρες θα «αναπτύξουν τη στρατιωτική συνεργασία σε όλους τους τομείς».
 Δίνοντας ακόμη ευρύτερη σημασία στη στρατιωτική συνεργασία ανάμεσα στις δύο χώρες, ο Ιρανός υπουργός Αμυνας, υποναύαρχος Αλί Τσαμχάνι, δήλωσε ότι «η επέκταση του ΝΑΤΟ στην ανατολική Ευρώπη και οι απειλές που προκύπτουν απ' αυτή, ιδίως η παρουσία του Ισραήλ στον Καύκασο, έχουν οδηγήσει την Τεχεράνη και τη Μόσχα στην ίδια προσέγγιση των θεμάτων ασφάλειας».
 Σε ανακοίνωση του ιρανικού υπουργείου Εξωτερικών αναφέρεται ότι οι δύο πλευρές
έδωσαν ιδιαίτερη έμφαση «στην ανάγκη ανάπτυξης των διμερών σχέσεων σε όλους τους τομείς, στο Αφγανιστάν, στον Καύκασο και στην Κεντρική Ασία, στο πλαίσιο μιας μακροπρόθεσμης συνεργασίας».
 Η Ρωσία υπέγραψε χθες συμφωνία πώλησης όπλων ύψους 3 δισ. δολαρίων με την Ινδία, δίνοντας άλλο ένα σημάδι της πρόθεσής της να παίξει κεντρικό ρόλο στην Ασία. Η συμφωνία χαρακτηρίζεται η μεγαλύτερη του είδους στη μετασοβιετική εποχή.
 Στη Μόσχα, εκπρόσωπος της ρωσικής κυβέρνησης ανακοίνωσε χθες ότι Βλαντιμίρ Πούτιν και ο Μπιλ Κλίντον είχαν χθες τηλεφωνική συνομιλία κατά τη διάρκεια της
οποίας «διαπίστωσαν με ικανοποίηση ότι οι ρωσοαμερικανικές σχέσεις έχουν βελτιωθεί σημαντικά κατά τα τελευταία χρόνια, αν και πολλά προβλήματα αποτελούν ακόμη αντικείμενο συζητήσεων».
 «Ο κ. Πούτιν υπογράμμισε την πρόθεση της Ρωσίας να αναπτύξει τη συνεργασία με τη νέα αμερικανική κυβέρνηση στη βάση αυτής της θετικής τάσης», προσθέτει η ανακοίνωση.
