<html><!--
Web Author:  Αριστείδης Παλιούρας email: aris@enet.gr
--><head><title>E Online - ΤΕΧΝΕΣ</title></head><BODY BGCOLOR="#FFFFFF"><!--msnavigation--><table BGCOLOR="#FFFFFF" border="0" cellpadding="0" cellspacing="0" width="100%"><tr><td BGCOLOR="#FFCC00" valign="top" width="1%">
<P ALIGN="CENTER"><IMG SRC="../../standard/gia.gif" ALT="ΕΛΕΥΘΕΡΟΤΥΠΙΑ - Για να μη μένετε θεατές στα γεγονότα" WIDTH=100 HEIGHT=92><BR><FONT SIZE=2><B>

Παρασκευή 29/12/2000
</B></FONT>

		<BR>

		<BR>

		<A HREF="../../keimena/kairos/kairos.htm"> <IMG SRC="../../standard/kairos.gif" ALT="ΚΑΙΡΟΣ" WIDTH="89" HEIGHT="55" BORDER="0"></A>

		<BR>

		<BR> <b> <font size=2> ΣΤΗΛΕΣ  </font> </b> <BR>

		<BR><A HREF="../../stiles/sfigmos.htm"><IMG SRC="../../standard/lbar/sfigmos.gif" ALT="ΣΦΥΓΜΟΣ" BORDER=0 width=103 height=17></A><BR>

		<A HREF="../../stiles/apopsis.htm"><IMG SRC="../../standard/lbar/apopsis.gif" ALT="ΑΠΟΨΕΙΣ" BORDER=0 width=103 height=17></A><BR>

		<A HREF="../../stiles/politika.htm"><IMG SRC="../../standard/lbar/politika.gif" ALT="ΠΟΛΙΤΚΑ ΠΑΡΑΣΚΗΝΙΑ" BORDER=0 width=103 height=17></A><BR>

		<A HREF="../../stiles/analisi.htm"><IMG SRC="../../standard/lbar/analisi.gif" ALT="ΑΝΑΛΥΣΗ ΓΕΓΟΝΟΤΩΝ" BORDER=0 width=103 height=17></A><BR>

		<A HREF="../../stiles/kafenio.htm"><IMG SRC="../../standard/lbar/kafen.gif" ALT="ΚΑΦΕΝΕΙΟ Η ΕΛΛΑΣ" BORDER=0 width=103 height=17></A><BR>

		<A HREF="../../stiles/diethni.htm"><IMG SRC="../../standard/lbar/diethni.gif" ALT="ΔΙΕΘΝΗ" BORDER=0 width=103 height=17></A><BR>

		<A HREF="../../stiles/prosopa.htm"><IMG SRC="../../standard/lbar/prosopa.gif" ALT="ΠΡΟΣΩΠΑ" BORDER=0 width=103 height=17></A><BR>

		<BR><b><font size=2> ΟΔΗΓΟΙ </font> </b>

		<BR>

		<BR>

		<A HREF="http://193.92.17.20/tv/tvfrm.htm"><IMG SRC="../../standard/lbar/tv.gif" ALT="ΤΗΛΕΟΡΑΣΗ" BORDER=0 width=103 height=17></A><BR>

		<A HREF="../../keimena/cinema/cinema.htm"><IMG SRC="../../standard/lbar/cinema.gif" ALT="ΚΙΝΗΜΑΤΟΓΡΑΦΟΙ" BORDER=0 width=103 height=17></A><BR>

		<A HREF="../../keimena/cinema/theatres.htm"> <IMG SRC="../../standard/lbar/theatres.gif" ALT="ΘΕΑΤΡΑ" BORDER=0 width=103 height=17></A><BR>

		<A HREF="http://www.enet.gr/finance/firstfin.htm"><IMG SRC="../../standard/lbar/xrima.gif" ALT="ΧΡΗΜΑΤΙΣΤΗΡΙΟ" BORDER=0 width=103 height=17></A><BR>

		<A HREF="../../stiles/mediaw.htm"><IMG SRC="../../standard/lbar/mediaw.gif" ALT="ΤΟΥ ΚΟΣΜΟΥ ΤΑ MEDIA" BORDER=0 width=103 height=17></A></P><BR>

		<BR>
		<BR>

		</td></P></td><td valign="top" width="24"></td><!--msnavigation--><td valign="top"><div align="left"><table border="0" width="454"><MAP NAME="FrontPageMap"><AREA SHAPE="CIRCLE" COORDS="367, 41, 11" HREF="../../art.htm"><AREA SHAPE="CIRCLE" COORDS="393, 41, 11" HREF="http://www.enet.gr/"><AREA SHAPE="CIRCLE" COORDS="422, 41, 11" HREF="../../fpage.htm"></MAP>  <tr>    <td width="455"><IMG SRC="../../standard/abar-s.jpg" ALT="ΕΛΕΥΘΕΡΟΤΥΠΙΑ - ΤΕΧΝΕΣ" WIDTH=451 HEIGHT=71 USEMAP="#FrontPageMap" BORDER=0></td>  </tr>  <tr>    <td height="30" width="455"></td>  </tr>  <tr>    <td width="455">



<b>Ο κύκλος</b> - Dayereh/The Circle. Ιράν, 2000. Σκηνοθεσία: Τζαφάρ Παναχί. Σενάριο: Καμπόζια Παρτοβί, από ιδέα του Τζαφάρ Παναχί. Ηθοποιοί: Φερεστέ Σαντρ Οραφάι, Μαριάμ Παρβίν Αλμανί, Ναργκίς Μαμιζαντέ, Ελχάμ Σαμποκτανίν, Μονίρ Αράμπ. Διάρκεια: 90 λεπτά.<p> IIII Πορτρέτα καταπιεσμένων γυναικών σε μια ανδροκρατούμενη κοινωνία, σε μια βραβευμένη με το Χρυσό Λιοντάρι της Βενετίας ταινία, δοσμένη με ανθρωπιά, συγκίνηση, ειλικρίνεια και δύναμη.<p> Tα τελευταία χρόνια, ο ιρανικός κινηματογράφος βρίσκεται σε εξαιρετική άνθηση. Αυτό δείχνουν οι ταινίες σκηνοθετών, όπως ο Αμπάς Κιαροστάμι, ο Μοσέν Μαχμαλμπάφ, η Σαμίνα Μαχμαλμπάφ, ο Μπαμάν Γκομπαντί και η Μαρζιγιέ Μεσκινί. Σ' αυτούς, ξεχωριστή θέση κατέχει και ο Τζαφάρ Παναχί που πριν από μερικά χρόνια είχε κάνει ένα εξαίρετο ντεμπούτο με την ταινία «Το λευκό μπαλόνι», κερδίζοντας το βραβείο της Χρυσής Κάμερας στο Φεστιβάλ των Κανών του 1995. Με την τρίτη του ταινία, «Ο κύκλος» (Χρυσό Λιοντάρι καθώς και βραβείο της FIPRESCI - της Διεθνούς Ομοσπονδίας Κριτικών - στο φετινό Φεστιβάλ Βενετίας), ο 40χρονος Παναχί αποδεικνύεται σκηνοθέτης με προσωπικό ύφος και δύναμη που το όνομά του μπορεί να σταθεί άνετα πλάι σ' εκείνο του Κιαροστάμι.<p> Η νέα αυτή ταινία του παρουσιάζει τα πορτρέτα διάφορων γυναικών που τα μονοπάτια τους τελικά συναντιούνται: μια γυναίκα που μόλις γέννησε ένα κοριτσάκι ανακαλύπτει ότι το παιδί της αντιμετωπίζεται από την οικογένεια του συζύγου ως πλάσμα δεύτερης κατηγορίας, τρεις γυναίκες που βγαίνουν από τη φυλακή με προσωρινή άδεια ανακαλύπτουν τις δυσκολίες και τα βάσανα του να είσαι γυναίκα σε μια ανδροκρατούμενη κοινωνία, ενώ μια γυναίκα που δραπετεύει από τη φυλακή με στόχο να κάνει έκτρωση, αντιμετωπίζει το διωγμό από το πατρικό σπίτι καθώς και την έχθρα των αδελφών της.<p> Ο Παναχί τοποθετεί τις γυναίκες του σε μια συγκεκριμένη κοινωνία, κοινωνία που θεωρεί τη γυναίκα δεύτερης κατηγορίας πολίτη, χρησιμοποιώντας την ως είδος ανώριμου ανθρώπου που χρειάζεται την ανδρική καθοδήγηση και προστασία, χωρίς να της αφήνει περιθώριο για προσωπικές επιλογές. Η κάμερά του παρουσιάζει τις γυναίκες ακολουθώντας έναν κύκλο, περνώντας από τη μια στην άλλη, για να μας παρουσιάσει τις ατομικές ιστορίες τους, φτάνοντας ώς το φινάλε όπου ο κύκλος κλείνει με την κάμερα να επιστρέφει στη γυναίκα της πρώτης ιστορίας. Πέρα όμως από την κατάσταση της γυναίκας, ο Παναχί καταγράφει και τη γενικότερη κοινωνική και πολιτική κατάσταση στο σύγχρονο Ιράν, με την αστυνομική καταπίεση ενός κράτους που, κάτω από την ηγεσία του μεταρρυθμιστή Χατάμι, αγωνίζεται να ξεφύγει από τον κλοιό των συντηρητικών ισλαμιστών.<p> Με βάση ένα σωστό, με γνώση δομημένο σενάριο, με λιγοστά μέσα, ο Παναχί αφηγείται τις ιστορίες του με εκπληκτική δεξιοτεχνία, στήνοντας πλάνα έξοχα, με την κάμερα να ακολουθεί τις γυναίκες του σε κάθε τους στιγμή, επιμένοντας στα πρόσωπα και τις εκφράσεις τους, καταγράφοντας το καθημερινό δράμα τους μέσα από τις διάφορες αντιδράσεις τους, αποσπώντας θαυμάσιες ερμηνείες απ' όλες, δένοντας με άνεση τις επιμέρους σκηνές του για να δημιουργήσει τον απαιτούμενο ρυθμό μιας εξαιρετικής, δοσμένης με ένα έντονο ρεαλισμό, ταινίας, δείγμα ενός αγωνιστικού κινηματογράφου που δεν πρέπει να χάσετε.<p><b> Η 6η μέρα</b><p> The 6th Day. ΗΠΑ, 2000. Σκηνοθεσία: Ρότζερ Σπότισγουντ. Σενάριο: Κόρμακ Γουίμπερλι και Μαριάν Γουίμπερλι. Ηθοποιοί: Αρνολντ Σβαρτσενέγκερ, Τόνι Γκόλντουιν, Ρόμπερτ Ντιβάλ, Μάικλ Ράπαπορτ, Σάρα Γουίντερ. Διάρκεια: 125 λεπτά. <p> II Ενδιαφέρον αν και άνισο θρίλερ επιστημονικής φαντασίας με έναν «διπλό» Σβαρτσενέγκερ να αγωνίζεται ενάντια σε μια εγκληματική εταιρεία που, χωρίς ο ίδιος να το ξέρει, έχει φτιάξει έναν κλώνο του που του έκλεψε την προσωπική ζωή του.<p> Δεν είναι η πρώτη φορά που η κλωνοποίηση χρησιμοποιείται για θέμα μιας ταινίας - ανάμεσα στους πρώτους ήταν και ο Χάρολντ Ρέιμις στην κωμωδία του «Ο πολλαπλός εαυτός μου» (1996). Στην ταινία αυτή του Ρότζερ Σπότισγουντ («Αποστολή στη Νικαράγουα»), ο Αρνολντ Σβαρτσενέγκερ ερμηνεύει τον Ανταμ Γκίμπσον, έναν οικογενειάρχη και πιλότο ελικοπτέρου, που ξαφνικά ανακαλύπτει ότι η ιδιωτική ζωή του έχει κλαπεί από τον κλώνο του, ενώ η δική του ύπαρξη έχει διαγραφεί. Στην προσπάθειά του να ανακαλύψει τι ακριβώς συμβαίνει έρχεται σε σύγκρουση με στυγνούς δολοφόνους (ανάμεσά τους και την ελκυστική αλλά δηλητηριώδη Σάρα Γουίντερ), μέλη μιας πανίσχυρης εταιρείας που φτιάχνει παράνομα ανθρώπινους κλώνους και που είναι αποφασισμένοι να τον εξοντώσουν όταν ανακαλύπτουν ότι έχουν κλωνοποιήσει τον λάθος άντρα. Η σύγκρουση μάλιστα γίνεται ακόμη πιο άνιση επειδή οι δολοφόνοι αυτοί μπορούν, ακόμη κι όταν σκοτώνονται, να κλωνοποιούνται ξανά και ξανά! <p> Η έκτη μέρα του τίτλου είναι βέβαια η μέρα που ο Θεός έφτιαξε τον άνθρωπο. Στην ταινία είναι η μέρα που ο Ντράκερ (Τόνι Γκόλντουιν), ο διευθυντής της παράνομης εταιρείας, έχει αντικαταστήσει το Θεό φτιάχνοντας τα δικά του όντα - στο νου έρχονται τόσο ορισμένα μυθιστορήματα του Αρθουρ Κλαρκ όσο και το «Αλφαβίλ» του Γκοντάρ. Κι είναι στα συν της ταινίας το ότι, παρά τις επιμέρους αδυναμίες του σεναρίου (γραμμένο στα μέτρα πάντα του «Σβάρτσι»), σε κάνει να σκεφτείς σοβαρά το πρόβλημα της κλωνοποίησης. Δυστυχώς, η ταινία δεν παραμένει πάντα στο ίδιο σοβαρό επίπεδο. Το μεγαλύτερο μέρος της αφιερώνεται στη δράση και τη δημιουργία του σασπένς (τα ειδικά εφέ είναι, όπως συμβαίνει τελευταία στις αμερικανικές παραγωγές, εξαιρετικά), με τον Σβάρτσι να προσφέρει ένα διπλό ρόλο και τον Σπότισγουντ να τη σκηνοθετεί με σιγουριά, προσφέροντας τουλάχιστο την απόλυτη διασκέδαση. Αυτό που βασικά επιδιώκουν οι παραγωγοί του Χόλιγουντ.<p> <b>Φτηνά τσιγάρα</b><p> n Ελλάδα, 2000. Σκηνοθεσία-σενάριο: Ρένος Χαραλαμπίδης. Ηθοποιοί: Ρένος Χαραλαμπίδης, Αννα Μαρία Παπαχαραλάμπους, Βάνα Πεφάνη, Κώστας Τσάκωνας, Aλκης Παναγιωτίδης, Μιχάλης Ιατρόπουλος. Διάρκεια: 87 λεπτά.<p> II Είδος road-movie σε μία αυγουστιάτικη Αθήνα, με επίκεντρο την περιπλάνηση ενός νεαρού και μιας κοπέλας παράλληλα με διάφορα φλας-μπακ σε μια άνιση, με ενδιαφέρουσες επιμέρους σκηνές, ταινία.<p> Για την ταινία αυτή του Ρένου Χαραλαμπίδη γράψαμε αρχικά όταν την πρωτοείδαμε στο πρόσφατο Φεστιβάλ της Θεσσαλονίκης. Πρόκειται για την περιπλάνηση ενός νεαρού και μιας κοπέλας, στη διάρκεια μιας αυγουστιάτικης νύχτας, στους έρημους δρόμους της Αθήνας, ενώ παράλληλα, σε διάφορα φλας-μπακ παρακολουθούμε σκηνές από τη σχέση του νεαρού με διάφορα πρόσωπα: μια παρέα πενηντάρηδων σ' ένα καφενείο, καθώς κι ένα φίλο του που τον πληρώνει για να συναντήσει, για λογαριασμό του, δυο εκκεντρικούς μαφιόζους.<p> Ο Χαραλαμπίδης είναι ένας ηθοποιός που πρόσφατα στράφηκε στη σκηνοθεσία, δείχνοντας από την πρώτη του κιόλας ταινία, το «No Budget Story», να έχει και φαντασία και ταλέντο. Εκείνο που βασικά έλειπε από την πρώτη του εκείνη ταινία ήταν η σωστή οργάνωση του υλικού και το δέσιμο των διάφορων σκηνών με τρόπο που αυτές να αφομοιώνονται και να μη μοιάζουν με απλές αντιγραφές των ταινιών ανεξάρτητων Αμερικανών σκηνοθετών. Δυστυχώς, η ίδια έλλειψη οργάνωσης, αν και σε μικρότερο βαθμό, υπάρχει και στη νέα του αυτή ταινία, ενώ οι επιδράσεις από τον Τζιμ Τζάρμους και άλλους σκηνοθέτες παραμένουν ακόμη φανερές.<p> Υπάρχουν στην ταινία σκηνές που δείχνουν ότι ο σκηνοθέτης έχει ένα σωστό κινηματογραφικό μάτι, όπως εκείνες της περιπλάνησης του ζευγαριού στη νυχτερινή Αθήνα ή η συνάντηση του ήρωα με τους μαφιόζους στον υπόγειο, συνάντηση δοσμένη με ένα ιδιόμορφο, ευπρόσδεκτο για τα ελληνικά δεδομένα, χιούμορ. Υπάρχουν όμως άλλες σκηνές που φαίνονται παρατραβηγμένες και που δεν δένουν με το υπόλοιπο στιλ της ταινίας, όπως οι σκηνές με τους πενηντάρηδες (με αδικαιολόγητα υπερβολικές ερμηνείες από τους Ιατρόπουλο και Τσάκωνα). Αδυναμίες υπάρχουν και στο σενάριο, με τους διαλόγους συχνά να φαίνονται ψεύτικοι και τις καταστάσεις στημένες, διανθισμένες με διάφορα εξυπνακίστικα τσιτάτα που το μόνο που κάνουν είναι να δείχνουν ένα ναρκισσισμό από μέρους του σκηνοθέτη, ναρκισσισμό από τον οποίο ελπίζουμε σύντομα να απαλλαγεί γιατί έχει ταλέντο και μπορεί να προσφέρει θετικά στο νέο ελληνικό κινηματογράφο.<p>

</td>  </tr></table></div><p>  <!--msnavigation--></td></tr><!--msnavigation--></table><br><center><table width = 640> <CENTER><b> Επικοινωνήστε με την </b><A HREF="mailto:elef@enet.gr">"E on-line"</A> <p><b> Copyright © 2000 Χ. Κ. Τεγόπουλος Εκδόσεις Α.Ε.</b><br> <br><font size = 2><b> ΑΠΑΓΟΡΕΥΕΤΑΙ </b> η αναδημοσίευση, η αναπαραγωγή, ολική, μερική ή περιληπτική, ή κατά παράφραση, ή διασκευή απόδοση του περιεχομένου της ηλεκτρονικής εφημερίδας με οποιονδήποτε τρόπο, μηχανικό, ηλεκτρονικό, φωτοτυπικό, ηχογράφησης ή αλλο, χωρίς προηγούμενη γραπτή άδεια του εκδότη. Νόμος 2121/1993 και κανόνες Διεθνούς Δικαίου πού ισχύουν στην Ελλάδα.</font></CENTER></table></center></body></html>
