Σε κλίμα σφοδρών αντιδράσεων, κυρίως από τους άμεσα ενδιαφερόμενους, που είναι
οι εργαζόμενοι στον ΟΑΕΔ, φαίνεται ότι θα προχωρήσει η απόφαση της κυβέρνησης να μεταβάλει το επιχειρησιακό σχήμα του οργανισμού «με σκοπό να γίνει πιο ευέλικτος και πιο αποτελεσματικός». 
 Το νέο σχήμα πιθανότατα θα προβλέπει την ύπαρξη ενός ΟΑΕΔ - Δημόσιου Φορέα (ΝΠΔΔ) με κατάτμηση όμως σημαντικών δραστηριοτήτων του σε τρεις θυγατρικές ανώνυμες εταιρείες. Και ακριβώς αυτή τη μορφή καταγγέλλει η ομοσπονδία οργαζομένων ΟΑΕΔ που υποστηρίζει ότι οι αλλαγές αυτές θα οδηγήσουν σε διάλυση του ΟΑΕΔ ενώ οι θυγατρικές εταιρείες θα μπορούν να παρακάμπτουν το δημόσιο λογιστικό και θα διαχειρίζονται τα δισεκατομμύρια δραχμών του προϋπολογισμού του, αλλά και των κονδυλίων του Γ' Κοινοτικού Πλαισίου Στήριξης (KΠΣ).
 Ο υπουργός Εργασίας-Κοινωνικών Ασφαλίσεων Τάσος Γιαννίτσης, υποστηρίζει ότι μοναδική μέριμνα της κυβέρνησης είναι η ύπαρξη ενός ΟΑΕΔ που θα κάνει καλύτερα
τη δουλειά του, όπως είναι η στήριξη και η τοποθέτηση ανέργων, θα προσφέρει σωστή κατάρτιση και με αναβαθμισμένες δραστηριότητες.
 Ο πρόεδρος της ΓΣΕΕ Χ. Πολυζωγόπουλος αποφεύγει να σχολιάσει το νέο επιχειρησιακό σχήμα που θα προσλάβει ο ΟΑΕΔ αφού, όπως λέει, πρόκειται να μελετηθούν πέντε σχετικά σενάρια. Τονίζει δε ότι θα είναι λάθος να αναμένεται η αντιμετώπιση της ανεργίας από αλλαγές στον ΟΑΕΔ. Ο πρόεδρος της ΓΣΕΕ θέτει θέμα ικανοποιητικής χρηματοδότησης του οργανισμού και υποστηρίζει ότι ο ΟΑΕΔ πρέπει να πάψει να επιδοτεί το εργασιακό κόστος αλλά να οργανώσει δραστηριότητες που να δημιουργούν μακροχρόνια νέες θέσεις εργασίας. Ακόμη ο κ.
Πολυζωγόπουλος ζητεί να ενισχυθεί ο ρόλος των κοινωνικών εταίρων και να καταστεί ο οργανισμός εργαλείο για την επίλυση των προβλημάτων που έχουν σχέση
με την ανεργία, την εκπαίδευση, την κατάρτιση κ.λπ.
 Ο αντιπρόεδρος του Συνδέσμου Ελληνικών Βιομηχανιών (ΣΕΒ), μιλώντας εκ μέρους και των εμπόρων και των εμποροβιοτεχνών θεωρεί ότι αν επικρατήσει το προαναφερόμενο επιχειρησιακό σχήμα, ο οργανισμός θα μετατραπεί σε πλήρες εξάρτημα του κράτους ενώ τονίζει ότι προτεραιότητα πρέπει να δοθεί στην ενίσχυση των επιχειρήσεων.
 Εντονες επιφυλάξεις για τη νέα μορφή του ΟΑΕΔ εκφράζει και ο αντιπρόεδρος της ΓΣΕΕ Α. Καλύβης ο οποίος εκτιμά ότι απεμπολούνται οι δραστηριότητες του ΟΑΕΔ και παραχωρούνται σε ιδιώτες (θυγατρικές εταιρείες), οι ενεργητικές πολιτικές για την απασχόληση όπως είναι η εκπαίδευση και η κατάρτιση και ταυτοχρόνως δίνεται η δυνατότητα σε ανώνυμες εταιρείες να διαχειρίζονται δισεκατομμύρια δραχμές ουσιαστικά με καθεστώς πλήρους αυτονομίας.
 Οι εξελίξεις αυτές υπήρξαν το αποτέλεσμα χθεσινής σύσκεψης στο υπουργείο Εργασίας κατά την οποία εκπρόσωποι της εταιρείας «Κ.P.Μ.G. - Κυριακού Σύμβουλοι Α.Ε.» παρουσία και του υπουργού παρουσίασαν πέντε σενάρια για έναν νέο ΟΑΕΔ, βαθμολογώντας ταυτόχρονα ως πιο αξιόπιστο το πέμπτο σενάριο το οποίο
προβλέπει να διατηρηθεί η μορφή του ΝΠΔΔ αλλά οι υπηρεσίες του να διαχωριστούν
σε τρεις θυγατρικές ανώνυμες εταιρείες που θα έχουν την ευθύνη για κατάρτιση εργαζομένων και ανέργων, επιδότηση νέων θέσεων εργασίας, εκταμίευση κονδυλίων από κοινοτικά προγράμματα κ.λπ. Και τα πέντε σενάρια δόθηκαν στους εκπροσώπους
των εργαζομένων και των εργοδοτών για να τα μελετήσουν και σε νέα συνάντηση που θα γίνει σύντομα να καταθέσουν προβληματισμούς, βελτιωτικές προτάσεις, παρατηρήσεις και ό,τι άλλο κρίνουν σκόπιμο για τη βελτίωση των προτάσεων.
