 Σκασμένος και πικραμένος από τον τρόπο με τον οποίο ηττήθηκε ο ΠΑΟΚ, εμφανίστηκε ο Ντούσαν Μπάγεβιτς μετά το τέλος του αγώνα στο «Φριούλι».
 «Η πίκρα είναι ατελείωτη για τους παίκτες και μένα. Οταν παίζεις σ' έναν αγώνα τόσο καλά, ελέγχεις το ρυθμό και δημιουργείς ευκαιρίες, αλλά χάνεις στο τελευταίο λεπτό των καθυστερήσεων με τον τρόπο που χάσαμε, αυτό σε πειράζει», τόνισε ο Μπάγεβιτς στις δηλώσεις του.
 Ωστόσο, ο «Ντούσκο» αφού πρώτα έδωσε συγχαρητήρια σε όλους τους παίκτες του επειδή «τα έδωσαν όλα για τη νίκη και ήταν πειθαρχημένοι σε όλη τη διάρκεια του αγώνα», πρόσθεσε πως «το 0-1 μάς αφήνει ελπίδες για τη ρεβάνς στην Τούμπα. Ασφαλώς το έργο μας θα είναι πολύ δύσκολο, αλλά νομίζω ότι μπορούμε να ανατρέψουμε το αποτέλεσμα του σημερινού αγώνα».
 Ερωτηθείς για τη φάση του γκολ που πέτυχε ο Μαρτζότα (σ.σ. δήλωσε κι ο ίδιος ο παίκτης ότι η μπάλα βρήκε στο χέρι του), ο τεχνικός του ΠΑΟΚ απάντησε πως«αυτά συμβαίνουν στο ποδόσφαιρο. Και να έγινε χέρι, δεν σημαίνει τίποτα. Δεν έπρεπε να δεχθούμε γκολ σ' αυτό το σημείο όταν έχουμε παίξει τόσο καλά».
 Από την πλευρά του ο προπονητής της Ουντινέζε Λουίτζι Ντε Κάνιο είπε ότι «δεν έχουμε συνηθίσει σε τακτικές όπως αυτή του ΠΑΟΚ. Ολα ήταν πολύ δύσκολα για μας, αλλά πήραμε το καθαρό σκορ που ήθελα. Η ρεβάνς της Τούμπας θα είναι διαφορετικό ματς. Εκεί ο ΠΑΟΚ θα παίξει αλλιώς και θ' αναγκαστεί να μας αφήσει διαδρόμους, τους οποίους θα προσπαθήσουμε να εκμεταλλευτούμε».
