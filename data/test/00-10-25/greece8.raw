 ελληνική λέξη «κάνναβη» είναι το «κλειδί» που ανοίγει την πόρτα στον απαγορευμένο Παράδεισο των ναρκωτικών ή κλειδώνει την πόρτα στην ελεύθερη κυκλοφορία των αγαθών της εσωτερικής αγοράς; Το ερώτημα αυτό έχει θέσει η Κομισιόν στην Ελλάδα με τη μορφή αιτιολογημένης γνώμης -το δεύτερο στάδιο της διαδικασίας προσφυγής- και ζητεί επίσημη και σαφή απάντηση.
 Συγκεκριμένα, η Κομισιόν, όπως αναφέρει σε ανακοίνωσή της, ζητεί από την Ελλάδα να εξηγήσει: Γιατί η ελληνική νομοθεσία, που απαγορεύει να προωθούνται παράνομα ναρκωτικά, εφαρμόζεται και σε μια σειρά από προϊόντα, που έχουν διατεθεί στην ελληνική αγορά με σήμα ένα φύλλο κάνναβης ή με πρώτη ύλη την κάνναβη. Πρόκειται για ενδύματα, υποδήματα, γραφική ύλη -με διάφορα εξαρτήματα- και καλλυντικά.
 Ενα μέρος του προβλήματος, επισημαίνει η Κομισιόν, οφείλεται στο γεγονός ότι η
ελληνική λέξη «κάνναβη» αναφέρεται τόσο στο παράνομο ναρκωτικό όσο και στο φυτό, που χρησιμοποιείται στη νόμιμη παραγωγή ειδών κλωστοϋφαντουργίας. Αποτέλεσμα, αναφέρει, αυτής της σύγχυσης είναι, ότι εμπορεύματα με σήμα ή ύλες
κάνναβης, που κατασκευάζονται ή πωλούνται νόμιμα σε άλλα κράτη-μέλη, κατάσχονται στην Ελλάδα.
 Το θέμα, όπως είναι γνωστό, είχε τεθεί στην ελληνική δικαιοσύνη με αποτέλεσμα να καταδικασθεί κατάστημα με την επωνυμία «Κάνναβη» και να κατασχεθούν εμπορεύματα με το σήμα ή υλικά από ίνες κάνναβης. Η Κομισιόν θεωρεί ότι αυτές οι ενέργειες αποτελούν εμπόδιο στην ελεύθερη κυκλοφορία των αγαθών στην εσωτερική αγορά.
 Οι ελληνικές αρχές, όπως αναφέρει η Κομισιόν, είχαν υποστηρίξει ότι δεν έχουν κλείσει καταστήματα, που πωλούν προϊόντα με το σήμα της κάνναβης. Αλλά κατάσχουν μόνο τα προϊόντα, που το σήμα τους ή οι μέθοδοι που χρησιμοποιούνται
για την εμπορία τους, προωθούν σαφώς -κατά τη γνώμη τους- την παράνομη χρήση ναρκωτικών. Κι' επικαλούνται το χαρακτηρισμό της «παράνομης διαφήμισής» τους.
 Η Κομισιόν, όμως, υποστηρίζει ότι η σύγχυση εξακολουθεί, γιατί παρά τις εξηγήσεις που έχει ζητήσει, οι ελληνικές αρχές δεν έχουν διασαφηνίσει τι ακριβώς θεωρούν παράνομη διαφήμιση. Εξ άλλου, σύμφωνα με καταγγελίες στην Κομισιόν, οι ελληνικές αρχές εξακολουθούν να κατάσχουν προϊόντα που δεν έχουν σύμβολα ή ετικέτες και δεν μπορεί να υποστηριχθεί ότι προωθούν την προώθηση του παράνομου ναρκωτικού.
 Η Κομισιόν υποστηρίζει ότι η ασάφεια για το τι μπορεί και τι δεν μπορεί να κυκλοφορεί νόμιμα στην ελληνική αγορά, καθιστά αδύνατη την εμπορία στην Ελλάδα
μιας σειράς από προϊόντα. Διευκρινίζει, εξ άλλου, ότι δεν έχει πρόβλημα με την
ελληνική νομοθεσία που απαγορεύει την προώθηση στα παράνομα ναρκωτικά. Θεωρεί,
όμως, ότι τρόπος που εφαρμόζεται μπορεί να είναι αντίθετος με τις διατάξεις για την ελεύθερη κυκλοφορία των αγαθών.
 Η Ελλάδα πρέπει ν' απαντήσει στην αιτιολογημένη γνώμη της Κομισιόν σε δύο μήνες. Αν δεν απαντήσει ή δεν είναι ικανοποιητική η απάντηση η Κομισιόν μπορεί
να προσφύγει στο Ευρωπαϊκό Δικαστήριο. Με την ίδια διαδικασία η Κομισιόν ζητεί
από το Βέλγιο να καταργήσει τα εμπόδια εισαγωγής στα αναπηρικά καρότσια και από τη Φινλανδία, τα εμπόδια εισαγωγής στις βιταμινούχες ταμπλέτες.
