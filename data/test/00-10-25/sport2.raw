 Στην ήττα... της Γιουβέντους από το Αμβούργο, την οποία, όπως είπε, γνώριζαν οι ποδοσφαιριστές του από το ημίχρονο του αγώνα, απέδωσε (εν μέρει) ο Αγγελος Αναστασιάδης το 0-1 του Παναθηναϊκού χθες το βράδυ στο «Ριαθόρ» με τη Λα Κορούνια.
 «Δυστυχώς απ' αυτό το ματς δεν μπορέσαμε να πάρουμε τίποτα. Ενώ στο πρώτο ημίχρονο είχαμε καλή απόδοση, στο δεύτερο μέρος καθήσαμε πίσω αδικαιολόγητα. Ισως γιατί γνωρίζαμε το αποτέλεσμα του αγώνα της Γιουβέντους με το Αμβούργο», είπε χαρακτηριστικά ο προπονητής του Παναθηναϊκού.
 «Κάναμε άσχημο δεύτερο ημίχρονο και δεν θέλω να το ξαναδώ. Ηταν λάθος ο τρόπος που αγωνιστήκαμε. Παρ' όλ' αυτά παραμένουμε ζωντανοί στο παιχνίδι της πρόκρισης», τόνισε ο Αναστασιάδης και στη συνέχεια έδωσε το στίγμα και το σύνθημα για τον αγώνα της 8ης Νοεμβρίου στο ΟΑΚΑ: «Εναντίον της Γιουβέντους δίνουμε ματς δίχως αύριο. Μόνο η νίκη μάς ενδιαφέρει. Και για να την πάρουμε θα παίξουν πολλά ρόλο. Ελπίζω να είμαστε εμείς αυτοί που, στο τέλος, θα πανηγυρίσουμε. Πιστεύω σ' αυτήν την ομάδα και σ' αυτά τα παιδιά. Μπορούμε να γίνουμε καλή ομάδα».
 Ο Αναστασιάδης παραδέχτηκε ότι η αλλαγή λόγω τραυματισμού του Χαλκιά (βαριά θλάση στον ώμο) επηρέασε τα πλάνα, αφού «δεν μπορέσαμε να βοηθήσουμε την ομάδα από τον πάγκο όταν είχε ανάγκη», ενώ δήλωσε δικαιωμένος για την τροπή που πήρε ο όμιλος του Παναθηναϊκού: «Είχα πει ότι όλες οι ομάδες είναι μεγάλες και για μένα είναι δικαίωση το διπλό του Αμβούργου. Πέραν του ότι αποδεικνύει ότι δεν ήταν τελικά λάθος ο τρόπος με τον οποίο αντιμετωπίσαμε τους Γερμανούς στο ΟΑΚΑ».
