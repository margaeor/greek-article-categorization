Tης BENAΣ ΓEΩPΓAKΟΠΟYΛΟY Πρίν από είκοσι πέντε χρόνια έγινε πρωτοσέλιδο στις εγγλέζικες εφημερίδες ως η «γυναίκα, που μάγεψε τον Πίντερ». Κάπως έτσι έφτασε η φήμη της λαίδης Αντόνια Φρέιζερ και στην Ελλάδα, όπου ο συγγραφέας του «Πάρτι γενεθλίων», του «Επιστάτη» και των «Παλιών καιρών» είχε ήδη πολύ αγαπηθεί χάρη κυρίως στις παραστάσεις του Καρόλου Κουν. Η ιδιωτική ζωή του Χάρολντ Πίντερ, ακόμη και με τη σκανδαλοθηρική της εκδοχή, νιώθαμε λοιπόν, καλώς ή κακώς, ότι μας αφορά. Το επεισοδιακό διαζύγιό του από την ηθοποιό Βίβιεν Μέρτσαντ, με την οποία είχε ζήσει 19 χρόνια και είχε αποκτήσει ένα παιδί, τον Ντάνιελ και ο γάμος του το 1980 με τη λαίδη Αντόνια Φρέιζερ, καταγράφτηκαν στις αναμνήσεις μας. Η ξανθιά, γοητευτική αριστοκράτισσα, που βλέπαμε πια στο πλευρό του, παρέμενε όμως, μια άγνωστη. Κι όμως, η λαίδη Αντόνια Φρέιζερ θα μπορούσε να γίνει από μόνη της ηρωίδα θεατρικού έργου ή μυθιστορήματος. Οχι, βέβαια, επειδή την αγάπησε ένας από τους μεγαλύτερους συγγραφείς του αιώνα, που πέρασε. Αλλά επειδή η προσωπικότητά της είναι εξίσου ενδιαφέρουσα με αυτήν του Χάρολντ Πίντερ.  Κόρη του λόρδου Λόνγκφορντ, διακεκριμένου πολιτικού της Βρετανίας, στρατευμένου στο Εργατικό Κόμμα, η λαίδη Αντόνια Φρέιζερ, όταν συνδέθηκε ερωτικά με τον 45χρονο Πίντερ, ήταν ήδη γνωστή ιστορικός, αλλά και σύζυγος του βουλευτή του Συντηρητικού Κόμματος Χιού Φρέιζερ. Είχε, μάλιστα μαζί του έξι παιδιά!  «Ερωτευτήκαμε κεραυνοβόλα και παραμείναμε το ίδιο δυνατά ερωτευμένοι όλα αυτά τα χρόνια που πέρασαν», δήλωνε το 1996 ο Χάρολντ Πίντερ στον βιογράφο του Μάικλ Μπίλινγκτον (The Life and Work of Harold Pinter). Η λαίδη Αντόνια Φρέιζερ δεν έμεινε στη σκιά του μεγάλου Πίντερ. Ολα αυτά τα χρόνια συνέχισε να γράφει με όλο και μεγαλύτερη επιτυχία. Θεωρείται από τις δημοφιλέστερες συγγραφείς ιστορικών βιβλίων στην πατρίδα της και τα περισσσότερα από τα έργα της γίνονται μπεστσέλερ. «Μar y, Queen of Scots», «Cromwell: The Lord Protector», «The Wives of Henr yVII», «Warrior Queens», «The House of Windsor» κ.ά. Δυστυχώς, κανένα από αυτά δεν έχει ακόμη μεταφραστεί στα ελληνικά.  Το περίεργο μάλιστα, είναι, ότι σε μια χώρα σαν την Ελλάδα, που καταβροχθίζονται τόνοι αστυνομικών μυθιστορημάτων, δεν έχουμε γνωρίσει ούτε την άλλη, την πιο αναπάντεχη συγγραφική της πλευρά. Τις αστυνομικές ιστορίες, που γράφει με ηρωίδα, την παρουσιάστρια της τηλεόρασης Τζεμάιμα Σόορ!  Για όλα αυτά τα παραπάνω, όταν μάθαμε ότι θα συνοδεύει τον Χάρολντ Πίντερ στη σύντομη επίσκεψή του στην Αθήνα, σκεφτήκαμε ότι μια συνέντευξή της θα ήταν καλή ιδέα. Δέχτηκε αμέσως με ευγένεια. «Κανένα πρόβλημα». Ολο το πρόβλημα ήταν δικό μας: πώς να κρατήσουμε μια ισορροπία, έτσι ώστε να μην είναι περισσότερες οι ερωτήσεις για τον Πίντερ (μπορεί και να ενοχλιόταν) από αυτές, για το δικό της έργο. Και, τέλος, η αναφορά μας στο «σκάνδαλο», που είχε ξεσπάσει από την ερωτική της σχέση με τον Χάρολντ Πίντερ, έπρεπε να είναι όσο το δυνατόν πιο διακριτική. *Σας ενοχλεί όταν οι δημοσιογράφοι επιμένουν να σας κάνουν ερωτήσεις για τον Πίντερ;  «Δεν με ενοχλεί. Καταλαβαίνω γιατί ενδιαφέρονται για τον Χάρολντ. Αυτό δεν σημαίνει ότι αναγκαστικά θα τις απαντήσω όλες, μπορεί να τις απαντήσω, μπορεί και όχι. Εξαρτάται από το τι ερωτήσεις είναι. Αν κάποιος, για παράδειγμα, με ρωτήσει τι πιστεύει ο Πίντερ για τη Γιουγκοσλαβία, θα του πω: πήγαινε να τον ρωτήσεις». *Οταν είδα για πρώτη φορά τη φωτογραφία σας και έμαθα το ονομά σας ήταν το 1975, στη διάρκεια του «σκανδάλου» για την ερωτική σας σχέση με τον Πίντερ. Οταν γυρνάτε πίσω νιώθετε ακόμη θυμό για τον τρόπο που σας μεταχειρίστηκε ο Τύπος ή μήπως το θεωρείτε μοιραίο, αφού και οι δυο ήσασταν διάσημοι και παντρεμένοι;  «Τι μπορώ να πω... Ολα αυτά έγιναν πριν από 25 χρόνια. Και έζησα από τότε μια τόσο πλούσια και ευτυχισμένη ζωή. Δεν τη σκέφτομαι ποτέ αυτή την εποχή, έχω τόσα άλλα πράγματα να σκεφτώ. Πιστεύω, όμως, ακράδαντα στην ελευθερία του Τύπου. Ημουνα κάποτε ενεργό μέλος της Διεθνούς Ενωσης Συγγραφέων (PEN) και έχω πολύ παλέψει για τα δικαιώματα και την ελευθερία των συγγραφέων. Ετσι, λογικά υποστηρίζω και την ελευθερία του Τύπου». *Ακόμη κι όταν τα ταμπλόιντ ανακατεύονται στις ιδιωτικές μας ζωές;  «Ναι, γιατί δυστυχώς δεν μπορείς να είσαι επιλεκτικός. Δεν μπορείς να είσαι υπέρ της ελευθερίας του Τύπου μόνο όταν αυτός είναι καλός μαζί σου... Σκέφτομαι όμως, τώρα, ότι όλη αυτή η ιστορία και το σκάνδαλο γύρω από τον Πίντερ και μένα ήταν κατά κάποιον τρόπο πρόβλημα των εφημερίδων, όχι δικό μου». *Αλλάξατε τη ζωή του Πίντερ. Αυτός σε τι άλλαξε τη δική σας;  «Είναι δύσκολο να απαντήσω. Πιστεύω ότι είμαστε και οι δύο στο μέσον της ζωής μας και δεν μου αρέσει να κοιτάζω πίσω και να κάνω τέτοιες ερωτήσεις στον εαυτό μου. Εχω την τάση να ρωτάω τον εαυτό μου μόνο τι θα κάνεις μετά; Σ. Είμαι ένα πολύ ενεργό και δραστήριο άτομο, δεν αφήνω τον εαυτό μου να κάνει αυτού του είδους την ενδοσκόπηση. Εχω έξι παιδιά, έχω 14 εγγόνια. Εχω τόσα πολλά πράγματα στη ζωή μου που μου δίνουν ευχάριστες σκέψεις...» *Τι θέση κατέχει, τότε, ο Πίντερ στη ζωή σας;  «Είναι το κέντρο της ζωής μου. Απολύτως» *Και η δουλειά σας; Τα παιδιά σας;  «Νομίζω ότι μπορεί κανείς να έχει πολλά και διαφορετικά κέντρα στη ζωή του. Αν, όμως, μου έλεγαν να διαλέξω ένα κέντρο, θα διάλεγα αυτόν. Κοιτάξτε, νομίζω ότι οι γυναίκες μπορούμε να είμαστε πολλά πράγματα μαζί, και συγγραφείς και σύζυγοι και μητέρες, χωρίς όλα αυτά να πρέπει να παλεύουν το ένα με το άλλο». *H θεατρική καριέρα της Βίβιεν Μέρτσαντ μετά το διαζύγιό της με τον Πίντερ άρχισε να φθίνει... «Θα ήταν απρεπές να πω οτιδήποτε γι' αυτήν... Ηταν μια μεγάλη ηθοποιός». «Δυο συγγραφείς στο ίδιο σπίτι» *Δεν είχα την πρόθεση να σας βάλω να σχολιάσετε, προς Θεού, την κατάληξη της Μέρτσαντ. Ηθελα απλώς να σχολιάσετε το γεγονός ότι συνήθως οι μεγάλοι άνδρες δεν αφήνουν χώρο στις γυναίκες τους για δημιουργία και έκφραση. «Δεν είναι η δική μου περίπτωση. Οταν συναντήθηκα με τον Πίντερ ήμουν μια σκληρά εργαζόμενη ιστορικός. Και συνέχισα να είμαι. Είμαστε δυο συγγραφείς στο ίδιο σπίτι. Είναι τέλειο, τουλάχιστον ως διαδικασία γραψίματος. Δεν είναι δύσκολο. Ο Πίντερ δέν ενδιαφέρεται να γράψει Iστορία. Εγώ φυσικά, δεν θα μπορούσα να γράψω θέατρο». *Εχετε σκεφτεί ότι αν ήσασταν κι εσείς άνθρωπος του θεάτρου, συγγραφέας, σκηνοθέτης, ηθοποιός, σκηνογράφος, η σχέση σας με τον Πίντερ θα ήταν ίσως πιο δύσκολη;  «Ναι, έτσι νομίζω, έτσι λέει και η κοινή λογική. Επειδή δεν είμαι άνθρωπος του θεάτρου, αισθάνομαι... ανώτερη από τον Πίντερ όσον αφορά τον δικό μου τομέα κι αυτό είναι καλό για τη σχέση μας». *Από τη στιγμή που παντρευτήκατε τον Πίντερ, δεν νιώσατε κάποια διαφορά στον τρόπο που τα μίντια ή οι ειδικοί υποδέχονται τα βιβλία σας;  «Κανένας στην Αγγλία δεν αναφέρεται στον Χάρολντ όταν γράφει για μένα. Μη με περάσετε για ψωροπερήφανη. Είναι, όμως, η αλήθεια. Στον τομέα μου, στον κόσμο της Iστορίας και της έρευνας, είμαι εξίσου γνωστή με τον Πίντερ, αν όχι σε παγκόσμιο επίπεδο». *Προσπαθώ να σας φανταστώ στο ίδιο σπίτι να γράφετε ο καθένας το βιβλίο του. Αλήθεια, δουλεύετε κοντά ο ένας στον άλλο;  «Οχι. Ο Χάρολντ έχει το στούντιό του στο κάτω μέρος του κήπου. Εγώ έχω το γραφείο μου στο δωμάτιο, που έπαιζαν τα παιδιά μου. Ηταν το πιο ωραίο δωμάτιο του σπιτιού, ψηλά κάτω από τη στέγη. Οταν έφυγε από το σπίτι και ο μικρότερος γιος μου, όταν όλα πια τα παιδιά μου είχαν το δικό τους σπίτι, φώναξα χτίστες, φώναξα ξυλουργούς και μετέτρεψα το nurserie σε ένα ωραιότατο γραφείο. Τα παιδιά μου αγανάκτησαν. «Το σχεδίαζες χρόνια», μου είπαν... ΝαιΣ, τους απάντησα». «Aπελευθέρωσα τον Xάρολντ» *Οι βιογράφοι του Πίντερ και κυρίως ο Μάικ Μπίλινγκτον στο βιβλίο του «Τhe life and work of Harold Pinter», υποστηρίζουν ότι εσείς είστε η «υπεύθυνη» για την πολιτική στροφή στο έργο του Πίντερ. Οτι εσείς, μια γυναίκα, που «η πολιτική ήταν ο αέρας, που ανέπνεε», συντελέσατε ώστε το θέατρό του να αποκτήσει τις πολιτικές διαστάσεις, που δεν είχε πριν. Εσείς τι λέτε;  «Το ξέρω ότι το λένε. Ο Μάικλ Μπίλινγκτον, που είναι ένας πολύ καλός κριτικός θεάτρου και τον σέβομαι πολύ, δικαιούται να έχει την άποψή του. Συνεργάστηκα μαζί του γι' αυτή τη βιογραφία του Πίντερ και ό,τι του είπα είναι απόλυτα ελεγμένο και μπορώ να το υπερασπιστώ. Η δική μου η γνώμη, που έχει καταγραφεί και στο βιβλίο, είναι ότι αυτό που έδωσα στον Χάρολντ ήταν η οικιακή ευτυχία, που τον απελευθέρωσε, τον άφησε ελεύθερο, έτσι ώστε να μπορεί πια να έχει πολιτικές ανησυχίες. Είναι κάπως διαφορετικό αυτό, από την άποψη του Μπίλινγκτον». *Ας μιλήσουμε, λοιπόν, για τις δικές σας πολιτικές ανησυχίες. Ο πατέρας σας ήταν πολιτικός, ο πρώτος σας σύζυγος ήταν πολιτικός... «Και η μητέρα μου ήταν πολιτικός». *Με ποιο τρόπο;  «Εβαλε τρεις φορές υποψηφιότητα για βουλευτής με το Εργατικό Κόμμα. Δεν τα κατάφερε, όμως, να εκλεγεί». *Εσείς γιατί δεν διαλέξατε τον δρόμο της πολιτικής;  «Ποτέ δεν θέλησα να γίνω πολιτικός. Πάντα ήθελα να γίνω συγγραφέας. Ξέρω ότι αυτά τα δυο μπορούν να συνδυασθούν, εγώ, όμως, δεν ήθελα. Προτιμώ να δραστηριοποιούμαι πολιτικά σε θέματα όπως η υπεράσπιση των ανθρωπίνων δικαιωμάτων σε παγκόσμιο επίπεδο. Οι συγγραφείς νομίζω ότι έχουν τη δύναμη να επηρεάσουν. Γι' αυτό και ήμουν επί χρόνια πρόεδρος της οργάνωσης PEN». *Θεωρείτε τον εαυτό σας αριστερό;  «Ναι, ανήκω στην Aριστερά, όχι όμως στην... άκρα Aριστερά. Είμαι αριστερή, με την έννοια ότι πιστεύω στην κοινωνική δικαιοσύνη». *Ψηφίζετε το Εργατικό Κόμμα;  «Ναί, φυσικά». *Και ο Χάρολντ Πίντερ, που είναι τόσο θυμωμένος με τον Μπλερ;  «Ναι και ο Χάρολντ τον ψήφισε. Ολοι ψηφίσαμε το Εργατικό Κόμμα τότε. Σ' αυτά τα δυο χρόνια όμως, που πέρασαν, μας πίκρανε και μας απογοήτευσε πολύ με τη στάση του απέναντι στους βομβαρδισμούς του NΑΤΟ στη Γιουγκοσλαβία». «H αριστοκρατία έχει μόνον τίτλους» *Για 'μάς, που βλέπουμε τα πράγματα απ' έξω, είναι τουλάχιστον απορίας άξιον πώς μια Aγγλίδα της αριστοκρατίας, μια λαίδη από καταγωγή, της οποίας ο πρώτος σύζυγος ήταν επίσης αριστοκράτης, έγινε μαχητική αριστερή. «Μην ξεχνάτε ότι στην Αγγλία οι γυναίκες της αριστοκρατίας έχουν μόνον τίτλους και καθόλου λεφτά. Ολα τα λεφτά της οικογένειας πηγαίνουν στον πρωτότοκο γιο. Ούτε ο πρώτος μου σύζυγος, που ήταν ο μικρότερος γιος της οικογένειάς του, δεν είχε λεφτά. Είχα, λοιπόν, ένα πολύ καλό κίνητρο για να δουλέψω σκληρά στη ζωή μου. Τότε, βέβαια, δεν τα έβλεπα έτσι τα πράγματα, το έβρισκα πολύ δύσκολο να εργαστώ για να αναθρέψω έξι παιδιά. Τώρα όμως, που πλησιάζω τα 70 και κοιτάω πίσω μου, λέω ότι, τελικά, καλύτερα που ήρθαν έτσι τα πράγματα, ήταν κάτι καλό για τη ζωή μου». *Διαφωνείτε ποτέ με τις πολιτικές απόψεις του Πίντερ;  «Μερικές φορές, ναι. Γιατί, όμως, να μην πούμε ότι αυτός διαφωνεί με τις δικές μου; ». *Θα μου πείτε μια διαφωνία σας;  «Ισως είμαι πιο φιλική προς τις Ηνωμένες Πολιτείες απ' ό,τι είναι αυτός. Τρέφω μεγάλο σεβασμό γι' αυτή τη χώρα. Οχι για την κυβέρνησή της ή για την εξωτερική της πολιτική, αλλά για την ελευθερία και τις ευκαιρίες που έχουν οι άνθρωποι, και κυρίως, οι γυναίκες. Δεν νομίζω ότι ο Χάρολντ θα διαφωνούσε μαζί μου σε αυτό. Απλώς θυμώνει πολύ με την εξωτερική πολιτική της Αμερικής και ξεχνάει τα καλά της». *Του κάνετε ποτέ κριτική ως θεατρικού συγγραφέα;  «Ποτέ. Κάθε έργο που τελειώνει είναι τέλειο. Ο ίδιος, βέβαια, λέει ότι βρίσκει αδυναμίες και λάθη. Αλλά και να 'θελα να του κάνω κριτική, δεν με βοηθά ο τρόπος που δουλεύει. Βλέπω τους φίλους μας θεατρικούς συγγραφείς, που γράφουν και ξαναγράφουν τα έργα τους. Ο Πίντερ ποτέ. Το έργο βγαίνει μια κι έξω και είναι τέλειο». *Σας αρέσει τόσο πολύ, λοιπόν, ο Πίντερ ως θεατρικός συγγραφέας. «Πάρα πολύ. Πάντα μου άρεσε. Δεν νομίζω ότι θα ζούσαμε μαζί αν δε μου άρεσαν τα έργα του». *Υπάρχουν, κάποια, στα οποία οι κριτικοί ανιχνεύουν την επίδρασή σας, τα ίχνη σας, την παρουσία σας. Εσείς;  «Δεν μπορώ να σκεφτώ με τέτοιους όρους. Δεν μπορώ να πω ούτε ναι, ούτε όχι. Είμαι ιστορικός, δεν μπορώ να ισχυριστώ κάτι αν δεν μπορώ να το αποδείξω. Πρέπει, πάντως, να σας πω ότι, αν είναι αλήθεια, το θεωρώ μεγάλη τιμή για μένα». «Bιογραφώ τη Mαρία Aντουανέτα» *Να πάμε λίγο στα δικά σας βιβλία. Γράφετε ιστορικά βιβλία (κυρίως βιογραφίες) και την ίδια στιγμή αστυνομικές ιστορίες, που είναι, άλλωστε, πολύ δημοφιλείς. Τι σας σπρώχνει να γράψετε «ελαφριά» λογοτεχνία στα ενδιάμεσα της άλλης, της «σοβαρής» δουλειάς σας;  «Συνήθως μού 'ρχεται μια ιδέα που θέλω να την ψάξω. Η πρώτη μου αστυνομική ιστορία εκτυλισσόταν σε ένα γυναικείο μοναστήρι (Quiet as a NunΣ). Σκέφτηκα πως θα είχε ενδιαφέρον ένα βιβλίο που θα βασιζόταν στη διαπίστωση πως όλες οι μοναχές είναι ίδιες και ότι ένας άνδρας μεταμφιεσμένος σε μοναχή μπορεί και να περνούσε απαρατήρητος, σαν φάντασμα... Τα τελευταία πέντε χρόνια, όμως, δεν μου ήρθε καμιά έμπνευση να γράψω αστυνομική ιστορία. Ενα, όμως, τουλάχιστον, ιστορικό βιβλίο μου, το The Gunpowder PlotΣ είναι ένας συνδυασμός Ιστορίας και αστυνομικής έρευνας. Αυτή την εποχή είμαι έτοιμη να παραδώσω στον εκδότη μου μια βιογραφία της Μαρίας Αντουανέτας». *Είναι η πρώτη ξένη γυναίκα με την οποία ασχολείσθε. «Και είναι και η πρώτη φορά που αλλάζω ιστορική περίοδο, που ασχολούμαι με τον 18ο αιώνα. Αναγκάστηκα έτσι να κάνω πολλή δουλειά». *Εχετε γράψει πολύ για γυναίκες. Πόσο δίκιο έχουν οι γυναίκες ιστορικοί, όπως η συμπατριώτισσά σας Σίλα Ροουμπόθαμ, που ισχυρίζονται ότι οι γυναίκες ήταν πάντα «στο περιθώριο της Iστορίας»;  «Οταν πριν από είκοσι χρόνια έγραφα τό The Weaker Vessel: Woman's Lot in Seventeenth Centur yEnglandΣ με θέμα τις γυναίκες στην Αγγλία του 17ου αιώνα και έκανα έρευνα, ανακάλυψα ότι στα ιστορικά βιβλία γι' αυτή την περίοδο η λέξη γυναίκαΣ δέν υπήρχε πουθενά, σε κανένα index. Για μένα, όμως, οι γυναίκες δεν ήταν μια ασήμαντη λεπτομέρεια, που δεν άξιζε τον κόπο να διερευνηθεί. Για μένα οι γυναίκες είχαν πολλή σημασία. Το ευχαριστήθηκα πολύ αυτό το βιβλίο. Ηταν σαν να μην είχαν οι γυναίκες φωνή και εγώ έπρεπε να τους δώσω. Πολύ ευχάριστο καθήκον. Ναι, νομίζω ότι η Σίλα Ροουμπόθαμ έχει πολύ δίκιο. Τα βιβλία της είναι πολύ ενδιαφέροντα και χρήσιμα, εκτός από τις περιπτώσεις που θυμίζουν λίγο φεμινιστική μπροσούρα». *Να υποθέσω ότι η απόφασή σας να γράψετε για τη Μαρία Αντουανέτα είχε ένα παρόμοιο κίνητρο, ένα κίνητρο αποκατάστασής της;  «Ναι. Εχει ξεκινήσει ένας καινούργιος τρόπος αντιμετώπισής της από τούς ιστορικούς, που οφείλεται, μάλλον, στο αμερικανικό γυναικείο κίνημα, τον οποίο, όμως, εγώ δεν γνώριζα όταν άρχισα να γράφω. Αμερικανίδες, αλλά και Γαλλίδες ιστορικοί, υποστηρίζουν ότι η Μαρία Αντουανέτα έχει πέσει θύμα μιας απαίσιας και πορνογραφικής συμπεριφοράς από την πλευρά των ιστορικών. Στο ίδιο συμπέρασμα κατέληξα κι εγώ». *Θα ήθελα να σας αποχαιρετήσω με μια λίγο αφελή ερώτηση: αρκετοί λένε ότι το ζεύγος Πίντερ-Φρέιζερ πολεμά τις καπιταλιστικές ΗΠΑ και ζει εντελώς καπιταλιστικά... Πώς θα το σχολιάζατε;  «Ζούμε στο Λονδίνο στο σπίτι που μεγάλωσα τα παιδιά μου και στο οποίο ζω 41 ολόκληρα χρόνια. Εχουμε ένα και μοναδικό σπίτι, δεν έχουμε εξοχικό, δεν έχουμε γιοτ... Η ζωή μας κάθε άλλο παρά ανήκει σε έναν πολυτελή τρόπο ζωής. Υπάρχουν άνθρωποι που έχουν 2 και 3 σπίτια. Αυτοί είναι πλούσιοι και όχι εμείς».
