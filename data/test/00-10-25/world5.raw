Σε κατάσταση επιφυλακής έχει τεθεί μέρος των αμερικανικών δυνάμεων στον Αραβικό Κόλπο και την Τουρκία λόγω των αυξημένων απειλών για νέες τρομοκρατικές επιθέσεις εναντίον Αμερικανών στρατιωτών και πολιτών στην περιοχή. Οπως δήλωσαν χθες αξιωματούχοι του υπουργείου Αμυνας των ΗΠΑ, οι αμερικανικές δυνάμεις στο Κατάρ και το Μπαχρέιν τέθηκαν σε κατάσταση υψίστης επιφυλακής μέσα στο Σαββατοκύριακο, ενώ η τουρκική βάση του Ιντσιρλίκ βρίσκεται σε επαγρύπνηση από την περασμένη εβδομάδα.
 Συγκεκριμένα ο βαθμός επιφυλακής στον Αραβικό Κόλπο είναι ο υψηλότερος στην κλίμακα επαγρύπνησης, ενώ στο Ιντσιρλίκ ισχύει ο δεύτερος υψηλότερος βαθμός. Οι αξιωματούχοι αρνήθηκαν ν' αποκαλύψουν λεπτομέρειες για τη φύση και την προέλευση των απειλών, τόνισαν ωστόσο ότι επρόκειτο για περισσότερες από μία συγκεκριμένες απειλές εναντίον αμερικανικών δυνάμεων. Σε ερώτηση για το εάν τα
επιπρόσθετα αυτά προληπτικά μέτρα συνδέονται με τον Σαουδάραβα ισλαμιστή Οσάμα
Μπιν Λάντεν, Αμερικανοί αξιωματούχοι δήλωσαν ότι αυτός είναι φυσικά ένας από τους υπόπτους. Στην απόφαση για την ενίσχυση του βαθμού επιφυλακής στις περιοχές αυτές, αναφέρεται και η βομβιστική επίθεση της 12ης Οκτωβρίου εναντίον του αμερικανικού αντιτορπιλικού «Κόουλ» στο λιμάνι Αντεν της Υεμένης.
Ο Αμερικανός υπουργός Αμυνας, Γουίλιαμ Κόεν, είχε δηλώσει μετά την επίθεση ότι
οι αμερικανικές δυνάμεις δεν πρόκειται να αποχωρήσουν από την περιοχή, τα αποθέματα πετρελαίου της οποίας είναι ζωτικής σημασίας για την αμερικανική οικονομία. Εκτός από την Τουρκία, το Μπαχρέιν και το Κατάρ, οι ΗΠΑ διατηρούν δυνάμεις σε πολλές άλλες περιοχές του Περσικού Κόλπου, μεταξύ των οποίων η Σαουδική Αραβία, το Κουβέιτ και το Ομάν.
 Τις τελευταίες εβδομάδες, το αμερικανικό υπουργείο Εξωτερικών έχει εκδώσει προειδοποιητικές ανακοινώσεις ζητώντας από τους Αμερικανούς πολίτες που βρίσκονται ή σκοπεύουν να ταξιδέψουν στη Μέση Ανατολή να λάβουν όλα τα αναγκαία μέτρα προστασίας λόγω στοιχείων των Aρχών για ενδεχόμενες νέες τρομοκρατικές επιθέσεις.
