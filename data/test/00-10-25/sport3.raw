 «Είναι στο χέρι σας να κάνετε τον κόσμο υπερήφανο και να φύγουμε με ψηλά το κεφάλι από το γήπεδο. Η πιο μεγάλη μέρα του "πολέμου" για τον Ολυμπιακό έφθασε και χρειάζεται να τον κερδίσουμε, αν θέλουμε πραγματικά την πρόκριση».
 Στο φιλότιμο των ποδοσφαιριστών του Ολυμπιακού ποντάρει πλέον ο Γιάννης Μαντζουράκης για τη νίκη κόντρα στη Βαλένθια σήμερα το βράδυ στο ΟΑΚΑ και την αντιστροφή του άσχημου κλίματος που επικρατεί τις τελευταίες μέρες στου Ρέντη. Ο «Ρουμάνος» τεχνικός προσπάθησε το τελευταίο διήμερο να δουλέψει πολύ στην ψυχολογία, καθώς «αυτό έχουν ανάγκη οι παίκτες», όπως υποστήριξε ο «ερυθρόλευκος» προπονητής και ελπίζει ότι ο Ολυμπιακός θα βγει νικητής από τον αγωνιστικό χώρο του ΟΑΚΑ.
 Η πειραϊκή ομάδα παίζει απόψε πολλά περισσσότερα από την πρόκριση και αυτό το γνωρίζουν όλοι στον Ολυμπιακό. Δεν είναι μόνο η πρόκριση στην επόμενη φάση του champions league, αλλά και ένας αγώνας επιβίωσης ή παράταση ζωής για τον Γιάννη Μαντζουράκη στον πάγκο του Ολυμπιακού.
 Επίσης, ορισμένοι ποδοσφαιριστές οι οποίοι επί Μαντζουράκη είναι βασικοί και αναντικατάστατοι, ουσιαστικά δίνουν και αυτοί εξετάσεις και, αν δεν τα καταφέρουν, μπορεί να βρεθούν στον πάγκο ή ακόμη και στην εξέδρα.
 Και τέλος, είναι ένας αγώνας γοήτρου για την ερυθρόλευκη ΠΑΕ, η οποία μετά την κλήρωση, στο τέλος Αυγούστου, προγραμμάτισε τους στόχους του Ολυμπιακού, θεωρώντας εφικτή και (ίσως) επιτακτική την πρόκριση στη δεύτερη φάση των ομίλων της κορυφαίας ευρωπαϊκής διασυλλογικής διοργάνωσης. 
 Για την ώρα ο Ολυμπιακός έχει κερδίσει δύο «μάχες» (τις εντός έδρας νίκες με Λιόν, Χερενφέιν) και έχει χάσει άλλες δύο (ήττες εκτός με Βαλένθια, Λιόν), αλλά η πέμπτη μοιάζει να είναι η πιο σημαντική και ίσως καθοριστική για την πορεία του στον όμιλο. Με νίκη οι «ερυθρόλευκοι» θα βρεθούν με το ένα πόδι στην επόμενη φάση του champions league, ενώ με ήττα θα περιμένουν το αποτέλεσμα της Λιόν στο Χερενφέιν, για να διαπιστώσουν αν έχουν ελπίδες για πρόκριση.
 Οι ποδοσφαιριστές του Ολυμπιακού παρουσιάζονται παθιασμένοι και αποφασισμένοι για τη νίκη και όπως έλεγαν, χθες, «ήρθε η ώρα να δείξουμε το καλό μας πρόσωπο στο ΟΑΚΑ και να πάρουμε τη νίκη. Η Βαλένθια δεν έχει χάσει ακόμη βαθμό, αλλά η πρόκριση στην επόμενη φάση της διοργάνωσης είναι μεγάλο κίνητρο για μας και θα τα δώσουμε όλα στο γήπεδο».
 Ο Γιάννης Μαντζουράκης προσπάθησε τις τελευταίες μέρες να κρύψει τα σχέδιά του για την ενδεκάδα, αλλά όλα δείχνουν ότι ο Λάμπρος Χούτος θα επιστρέψει ύστερα από αρκετό καιρό στην αρχική σύνθεση, του πρωταθλητή Ελλάδας, ο οποίος θα έχει πιο επιθετικό σχήμα. Ο Ολυμπιακός αναμένεται να αγωνιστεί με γκολκίπερ τον Ελευθερόπουλο και στην άμυνα τους Πατσατσόγλου, Γεωργάτο, Αμανατίδη, Ανατολάκη. Στα χαφ θα παίξουν οι Ζε Ελίας, Ζέτερμπεργκ, Τζόρτζεβιτς και στην επίθεση οι Οφορίκουε, Τζιοβάνι, Χούτος. Θέση στην ενδεκάδα διεκδικούν και οι Γιαννακόπουλος, Λουτσιάνο, Πουρσανίδης.
 Η Βαλένθια με αρκετές απουσίες βασικών της παικτών θα επιδιώξει να κρατήσει τουλάχιστον το μηδέν στην άμυνα και ο Εκτορ Κούπερ προσανατολίζεται να ξεκινήσει το παιχνίδι με τους Κανιθάρες, Ανγκλομά, Πελεγκρίνο, Τζούκιτς, Καρμπόνι, Ντεσάμπ, Αλμπέλδα, Ανγκούλο, Βιθέντε, Σάντσεθ και Κάριου.
