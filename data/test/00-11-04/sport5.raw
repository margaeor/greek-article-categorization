 Η τρίτη αγωνιστική είθισται να είναι μέρα της κρίσης για τους υπό προθεσμίαν, ξένους ή και προπονητές. Τέτοια εποχή, τρίζει πάντοτε το πάτωμα κάτω απ'τα πόδια πολλών. Ο Ουόλτερ Μπέρι, ο Βασίλι Καράσεφ, ο Τρέισι Μουρ, ακόμα και ο Μάκης Δενδρινός, θα πρέπει να προσέχουν πολύ τα βήματά τους...
 Αλλά ας μη ρίξουμε ακόμα τους προβολείς στα χαμηλά. Εχει δύο ματσάρες αυτή η 3η αγωνιστική της Α1, δύο ντέρμπι που φαίνεται ότι θα γίνουν σε -ναι, ναι! - γεμάτα γήπεδα! 
 Στη Θεσσαλονίκη, στο πρώτο φετινό «ντέρμπι αιωνίων», τα συνθήματα της αμιγώς κιτρινόμαυρης κερκίδας θα περιέχουν απαραιτήτως τον αριθμό «τέσσερα». Καταλαβαίνετε δα γιατί! Η ποδοσφαιρική ομάδα θα είναι αλλού νυχτωμένη απόψε (στην Ξάνθη), οπότε δεν θα εφαρμοστεί το αρχικό σχέδιο για επίσκεψη των παιδιών του Τεννέ στο Αλεξάνδρειο. Τον...Γκάλη θέλει να επιστρατεύσει ο επίσημος Αρης, αφού το κόλπο έπιασε στο πρόσφατο παρελθόν. 
 Ο φετινός ΠΑΟΚ μοιάζει βεβαίως πιο ισχυρός από το γείτονα και συμπολίτη του, αλλά έχει του κόσμου τα προβλήματα και θυμίζει...Αρη. «Η διοίκηση μας κοροϊδεύει», έλεγε προχθές ο Γιάννης Γιαννούλης. «Το μόνο πράγμα που μας δίνει κέφι είναι οι νίκες», πρόσθεσε ο Γιώργος Σιγάλας. 
 Για τον άλλοτε κάπτεν του Αρη, η βραδιά θα είναι πολύ δύσκολη. «Ελπίζω να εκτιμήσει ο κόσμος όσα έκανα γι' αυτή την ομάδα», λέει ο σταρ του νέου ΠΑΟΚ, κατά βάθος όμως γνωρίζει ότι το κοινό δεν έχει τέτοιου είδους ευαισθησίες. «Είμαι προετοιμασμένος και για το χειρότερο», ομολογεί χαμηλόφωνα. Ισως αν είχε πάει σε άλλη ομάδα να γλίτωνε το ξεφωνητό...
 Στη Νέα Σμύρνη, ακόμα βγαίνει καπνός από την κάνη του κυανέρυθρου τεθωρακισμένου! Αν όμως ο Ηρακλής αποδείχθηκε εύκολη λεία για τον Διαμαντόπουλο και τον Παπαλουκά, ο Παναθηναϊκός -έστω αυτός ο ταλαίπωρος φετινός Παναθηναϊκός- είναι μία εντελώς διαφορετική ιστορία.
 Ο Σούμποτιτς θέλει πολύ να κερδίσει την παλιά του ομάδα, αλλά θα χρειαστεί να πάρει το μάξιμουμ από τη φορμαρισμένη ομάδα του. Ετοιμάζει τον Ζντοβτς για φρουρό του Μποντίρογκα και πιστεύει ότι ο Παναθηναϊκός δεν έχει παίκτη ικανό να σταματήσει τον Παπαλουκά. Στη Νέα Σμύρνη έχει σημάνει συναγερμός και τα εισιτήρια της αυριανής τιτανομαχίας τείνουν να εξαφανιστούν.
 Για τον Ολυμπιακό, το σαββατιάτικο απόγευμα προμηνύεται εύκολο, παρά την απουσία του Ρίβερς. Ενας παλιός του γνώριμος, όμως, ζορίζεται άσχημα.
 Ο Μακεδονικός βρήκε κιόλας αντικαταστάτη για τον Μπέρι (κάποιον Ντέιβιντ Τζόνσον) και δεν περιμένει βέβαια το ματς με τον Ολυμπιακό για να δει αν είναι σε θέση να βοηθήσει ο βετεράνος Αμερικανός. Στη δική του περίπτωση, ο κύβος έχει ήδη ριφθεί. Για το δίδυμο του Ηρακλή, όμως, οι επόμενες ημέρες μπορεί να αποδειχθούν καθοριστικές. Ενα ωραίο «διπλό» αύριο στην έρημη εσχάτως έδρα της ΑΕΚ θα δώσει στο «Βούδα» και τον Ρώσο ακόλουθό του φτερά στους ώμους. Ακόμα κι αν το πάτωμα υποχωρήσει, αυτοί οι δύο δεν θα κινδυνεύσουν.
 Γκρίνια ακούγεται και στο Ηράκλειο από μέρες, οπότε το ματς με τη Δάφνη μοιάζει καθοριστικής σημασίας. «Τώρα ξεκινάει για μας το πρωτάθλημα», υπόσχεται ο Χρήστος Χαρίσης. Οι δύο μέχρι τώρα ήττες (από Παναθηναϊκό και ΠΑΟΚ) ήταν εντός προγράμματος, όχι όμως και η άσχημη εικόνα της ομάδας. Αν το αρνητικό σερί φτάσει στο 0-3, ο Παπακαλιάτης θ' αρπάξει το κουμπούρι. Δεν έχει και τόση υπομονή ο Κρητίκαρος...
 Το Περιστέρι περιμένει πολύ κόσμο στο αυριανό ραντεβού με το Μαρούσι και, εδώ που τα λέμε, δικαιούται να έχει απαιτήσεις από το κοινό της περιοχής. Το ίδιο και ο Μίλωνας, που πετάει στα ουράνια μετά το «διπλό» επί του Μακεδονικού και περιμένει καινούργια τρικ από τον Κέντρικ Τζόνσον στο ματς με τη μετρίως μέτρια Νήαρ Ηστ. Τα δυο μίνι-ντέρμπι της Αθήνας κρύβουν πολύ ζουμί. 
