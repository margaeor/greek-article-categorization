 Τελειωμό φαίνεται να μην έχουν οι αποκαλύψεις για τη «ροζ κρεατομηχανή», που έστησαν στους νομούς Τρικάλων και Καρδίτσας έμποροι λευκής σάρκας με τη συμμετοχή αστυνομικών και όχι μόνο. H τοπική κοινωνία που εμβρόντητη παρακολουθεί τις εξελίξεις, αδυνατεί να πιστέψει τις όσες ανατριχιαστικές λεπτομέρειες φτάνουν καθημερινά στα αυτιά της.
 Την ίδια ώρα καρπούς φαίνεται να αποδίδει η δημοσιοποίηση του θέματος από την «Ε» σε πανελλαδικό επίπεδο, αφού χθες είχαμε τα πρώτα διοικητικά μέτρα, με την τρίμηνη απόσπαση εφτά εν ενεργεία αστυνομικών από τις Αστυνομικές Διευθύνσεις Τρικάλων και Kαρδίτσας, που προφανώς στόχο έχουν να χαμηλώσουν τους τόνους, αλλά και η Ελληνική Αστυνομία ν' ανακτήσει τη χαμένη αξιοπιστία της στο νομό.
 Η ανακοίνωση των αποσπάσεων δημιούργησε τεράστια αναστάτωση στην Αστυνομική Διεύθυνση, αφού οι εφτά αστυνομικοί που αποσπώνται είναι σχεδόν όλων των βαθμίδων, ενώ η φημολογία ότι θα ακολουθήσουν και νέες, έχει κάνει πολλούς να αισθάνονται ότι κάθονται σε «ηλεκτρικές καρέκλες». Σύμφωνα με πληροφορίες, οι αστυνομικοί αποσπώνται σε Κεφαλονιά, Κοζάνη, Ορεστιάδα και Κέρκυρα.
 Στο μεταξύ, σύμφωνα με πληροφορίες, έντονος είναι ο προβληματισμός των υψηλά ισταμένων προσώπων, λόγω της σοβαρότητας της υπόθεσης, αλλά και λόγω του ογκώδους προανακριτικού υλικού αυτό να διαβιβαστεί από τον εισαγγελέα των Τρικάλων στον εισαγγελέα Eφετών της Λάρισας, ώστε αν και όπου προκύπτουν ποινικά κολάσιμες πράξεις, να απαγγελθούν σύντομα κατηγορίες.
