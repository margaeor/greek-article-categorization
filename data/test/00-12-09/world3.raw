 Την ιδιαίτερη οπτική των κοινωνιών των χωρών-μελών της Ε.Ε. εκφράζουν τα σχόλια του ευρωπαϊκού Tύπου σχετικά με τη σύνοδο κορυφής της Ε.Ε., με τις ισπανικές εφημερίδες να καυτηριάζουν τα βίαια επεισόδια που έγιναν προχθές στη Νίκαια και τις σκανδιναβικές να εστιάζουν την προσοχή τους στην πορεία αναμόρφωσης των ευρωπαϊκών θεσμών.
 Για «βάναυση συμπεριφορά, που δείχνει πως τα ανθρώπινα δικαιώματα ελάχιστα ενδιαφέρουν αυτούς τους βάνδαλους που ατιμάζουν τη δημοκρατία», μιλά η ισπανική εφημερίδα «Ελ Μούντο» αναφερόμενη στις ομάδες των διαδηλωτών που προκάλεσαν βίαια επεισόδια, τους οποίους ξεχωρίζει από τους διαδηλωτές κατά της παγκοσμιοποίησης που θέλησαν να διαδηλώσουν ειρηνικά.
 Στον ίδιο τόνο, η εφημερίδα «Λα Βανγκουάρντια» συνιστά στους αντιπάλους της παγκοσμιοποίησης «να προσέχουν τις φιλίες τους αν επιθυμούν οι ιδέες τους να διατηρήσουν κάποια αξιοπιστία».
 Για «άβυσσο» ανάμεσα στις μεθόδους των διαδηλωτών μιλά η εφημερίδα «ΑΒC», τονίζοντας ότι «αυτοί που συγκεντρώνονται γύρω από οργανώσεις με ισχυρή κοινωνική στήριξη που ζητούν την επίλυση ενός προβλήματος ή βελτιώσεις δεν έχουν καμία σχέση με την ακρότητα αυτών των περιθωριακών γκρουπούσκουλων, των οποίων η μοναδική μέθοδος έκφρασης είναι η βία...».
 Σε άλλο κλίμα, οι εφημερίδες των τριών σκανδιναβικών χωρών-μελών της Ε.Ε. μιλούν για «σοβαρές δυσκολίες» κατά την πρώτη μέρα της συνόδου κορυφής. Στη Φινλανδία η ανεξάρτητη «Χελσίνκι Σάνοματ» εκτιμά ότι οι 15 θέτουν τις εθνικές προτεραιότητες υπεράνω των αρχών τους. «Η οικοδόμηση της Ευρώπης ανέκαθεν προχωρούσε ή έπεφτε σε τέλμα για λόγους που συνδέονται με το εθνικό συμφέρον των μεν ή των δε, όμως σπάνια ήταν τόσο δύσκολο, όσο στη Νίκαια, να αποδεσμευθεί ένα κοινό συμφέρον ανάμεσα σε τόσα εθνικά συμφέροντα», γράφει.
 Στη Δανία, η «Γιλάντε Πόστεν» γράφει για «πόλεμο νεύρων για το μέλλον της Ευρώπης» και τονίζει ότι «ο αγώνας για επιρροή στη Νέα Ευρώπη ανάμεσα στη Γαλλία και τη Γερμανία απειλεί να μπλοκάρει τις μεταρρυθμίσεις που πρέπει να ανοίξουν το δρόμο για την εισδοχή των νέων χωρών της Ανατολής».
 Στη Σουηδία, η «Ντάγκενς Νίχετερ» εκτιμά ότι οι τρεις σκανδιναβικές χώρες «πήγαν διαιρεμένες στη μάχη» της Νίκαιας. «Αντί να σταθεί στο πλευρό της Σουηδίας, η Φινλανδία αναζήτησε στήριξη στην Ολλανδία, το Βέλγιο και το Λουξεμβούργο, ενώ η Δανία συντάχθηκε με την εξ ίσου ευρωσκεπτικιστική Βρετανία», γράφει.
 Στη Γερμανία η εφημερίδα «Φρανκφούρτερ Αλγκεμάινε» μιλά για «τα πολλά πρόσωπα» της ευρωπαϊκής πραγματικότητας στη Νίκαια. «Στο δρόμο, η βία μιας νέας γενιάς βίαιων και χωρίς σύνορα διαδηλωτών, στο εσωτερικό η πανηγυρική διακήρυξη ενός χάρτη», γράφει.
