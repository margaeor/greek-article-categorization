 Συμφωνία σε ένα σχεδόν ξεχασμένο θέμα, πέτυχαν χθες σύμφωνα με πληροφορίες οι 15 στη Νίκαια, εγκρίνοντας τη δημιουργία ενός κοινού καθεστώτος για τις ανώνυμες εταιρείες στην Ε.Ε.
 Η έγκριση του κοινού καθεστώτος εκκρεμεί εδώ και 30 χρόνια λόγω αντιρρήσεων ορισμένων χωρών-μελών και ειδικά της Ισπανίας, τουλάχιστον κατά το τελευταίο διάστημα.
 Αντικείμενο είναι να υπάρχει κοινό καθεστώς για τις ανώνυμες εταιρείες που λειτουργούν σε πολλές χώρες της Ε.Ε. και προβλέπει εναρμόνιση του τρόπου λειτουργίας και των κανόνων, ώστε οι εργαζόμενοι να απολαμβάνουν των ίδιων προνομίων παντού.
 Η βασική αιτία που το θέμα είχε παγώσει επί τόσα χρόνια ήταν η αντίδραση ορισμένων χωρών στη συμμετοχή των εργαζομένων στη διοίκηση των επιχειρήσεων.
 Υπό συζήτηση, με σημαντικές αντιρρήσεις εκ μέρους της Βρετανίας, παραμένει το σχέδιο απόφασης για την ευρωπαϊκή άμυνα. Σύμφωνα με βρετανικές πηγές, ο Βρετανός πρωθυπουργός, Τόνι Μπλερ, είναι ενοχλημένος από τις προτάσεις του Γάλλου προέδρου Ζακ Σιράκ σχετικά με την ανεξαρτησία της ευρωπαϊκής δύναμης ταχείας αντίδρασης από το ΝΑΤΟ. Ο Γάλλος πρόεδρος είχε δηλώσει ότι η δράση της ευρωπαϊκής δύναμης θα πρέπει να είναι «συντονισμένη, αλλά ανεξάρτητη».
 Μέλος της βρετανικής αντιπροσωπείας στη Νίκαια δήλωσε στην εφημερίδα «Τάιμς» ότι ο Ζακ Σιράκ «παίζει για τη γαλαρία με παραδοσιακό γκολικό τρόπο».
 Ο ίδιος ο Τόνι Μπλερ προσπάθησε να μειώσει τη σημασία της δήλωσης Σιράκ, λέγοντας ότι «θα μπορούσαν να υπάρξουν συνθήκες κάτω από τις οποίες το ΝΑΤΟ δεν θα ήθελε να αναμιχθεί, για παράδειγμα, επειδή οι ΗΠΑ δεν συμμετέχουν. Ομως δεν υπάρχει καμία πρόταση ούτε επιθυμία ούτε απόφαση για ξεχωριστή ευρωπαϊκή αμυντική ισχύ. Αν πείτε κάτι τέτοιο ή αν οποιοσδήποτε βεβαιώσει ότι έχουμε στρατιωτική δυνατότητα ανεξάρτητη από το ΝΑΤΟ, αυτό θα ήταν τελείως ψευδές. Δεν υπάρχει περίπτωση η Βρετανία να αποδεχθεί κάτι τέτοιο».
 Στο θέμα των «Τρελών Αγελάδων», το σχέδιο-απόφαση που επρόκειτο να τεθεί σε ψηφοφορία αναφέρει ότι τα μέτρα που έχουν αποφασισθεί ήδη από τους υπουργούς Γεωργίας «πρέπει να τεθούν σε εφαρμογή γρήγορα και με αυστηρότητα». Ομως δεν γίνεται αναφορά σε παρατεταμένη απαγόρευση των κρεαταλεύρων.
 Αναφέρεται επίσης η δημιουργία μιας «Ευρωπαϊκής Υπηρεσίας Τροφίμων».
