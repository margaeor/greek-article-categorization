Υπήρξαν διανοούμενοι που ορκίστηκαν μην ξανανοίξουν δικό του βιβλίο. Τον αποκάλεσαν τέρας, αφελή, νάρκισσο, τυφλό κάτοικο εβένινου πύργου. Πού χρωστάει ο Πέτερ Χάντκε αυτούς τους χαρακτηρισμούς;
Στη δημόσια στάση του κατά τη διάρκεια του πολέμου στη Γιουγκοσλαβία: Οταν στις 24 Μαρτίου του περασμένου χρόνου τα βομβαρδιστικά ανέλαβαν την επιβολή των ανθρωπίνων δικαιωμάτων στο Κοσσυφοπέδιο, εκείνος έγραφε: «Ο Αρης επιτίθεται και από σήμερα η Γιουγκοσλαβία γίνεται πατρίδα όλων όσοι δεν έχουν ήδη μετατραπεί σε Αρειανούς»...
 Μια βδομάδα αργότερα, ο αυστριακός συγγραφέας επισκεπτόταν και πάλι τη συμβολική αυτή πατρίδα. Οι σημειώσεις που κατέγραψε από τα δύο σύντομα ταξίδια του τον Απρίλιο του '99 στη φλεγόμενη Γιουγκοσλαβία, κυκλοφορούν σε λίγες μέρες κι εδώ, μεταφρασμένες από το Σπύρο Μοσκόβου (εκδ. Εξάντας), με τίτλο «Ρωτώντας με δάκρυα στα μάτια». 
 Πρόκειται για την πέμπτη μεγάλη γραπτή παρέμβαση του Χάντκε στις πρόσφατες βαλκανικές εξελίξεις. Η αρχή έγινε το '91.
Τη στιγμή που η γερμανική κοινή γνώμη και σύσσωμος ο πολιτικός κόσμος αντιμετώπιζαν την ανεξαρτησία της Σλοβενίας και της Κροατίας ως απόδειξη χειραφέτησης δύο μικρών, καταπιεσμένων λαών, ο Πέτερ Χάντκε δημοσίευε στην εφημερίδα «Suddeutsche Zeitung» του Μονάχου ένα αποχαιρετιστήριο γράμμα στη Σλοβενία. Κι εκεί, υποστήριζε ανοιχτά ότι η σύσταση του σλοβενικού κράτους δεν υποκινούνταν από την παραμικρή ευγενική ιδέα, σε αντίθεση με τη συμβίωση των λαών που συνιστούσε το ιδεολογικό τουλάχιστον υπόβαθρο της γιουγκοσλαβικής ομοσπονδίας. 
 Η επόμενη παρέμβασή του έγινε το 1996, κι ήταν ακόμη πιο ενοχλητική. Με τα δύο οδοιπορικά του, «Χειμωνιάτικο ταξίδι στους ποταμούς Δούναβη, Σάβο, Μοράβα και Δρίνο ή Δικαιοσύνη για τη Σερβία» και «Καλοκαιρινό συμπλήρωμα στο χειμωνιάτικο ταξίδι» (επίσης στα ελληνικά), ο Χάντκε επιχείρησε ν' αναδείξει το ανθρώπινο, καθημερινό πρόσωπο των Σέρβων, που τα δυτικά ΜΜΕ είχαν δαιμονοποιήσει, και κατηγορούσε τα τελευταία για την προθυμία τους να κατασκευάζουν «ενόχους» χωρίς ενδοιασμούς. 
 Οπως ήταν αναμενόμενο, βρέθηκε στόχος φοβερών βολών. Τι κι αν δεν υπήρξε ούτε μια γραμμή δική του, που να παρέχει στήριξη στον ίδιο τον Μιλόσεβιτς. «Καμιά ακρότητα, κανένα έγκλημα του Μιλόσεβιτς δεν στάθηκε ικανό να μεταπείσει τον Χάντκε να σταματήσει τη σταυροφορία του υπέρ της Σερβίας», έγραψε η «Λιμπερασιόν».
«Τα αργά αντανακλαστικά των γερμανών διανοουμένων άφησαν το πεδίο ελεύθερο στον Χάντκε, ο οποίος δεν ξέρει πια τι άλλο να εφεύρει για να δηλώσει το πάθος του υπέρ του σερβικού λαού», συμπλήρωσε η «Μοντ». Η Σούζαν Σόνταγκ τον κατακεραύνωσε, το γερμανικό παρακλάδι του ΡΕΝ τον αποκήρυξε, μέχρι και μια πρώην σύντροφός του προθυμοποιήθηκε να τον ξεμπροστιάσει στον τύπο ως αρχομανή, βίαιο και ματαιόδοξο. 
 Ο Χάντκε, ωστόσο, επανήλθε την περασμένη χρονιά, μ' ένα θεατρικό έργο. Στο «Ταξίδι με το μονόξυλο», ένας αμερικανός σκηνοθέτης κι ένας ισπανός συνάδελφός του φιλοδοξούν να γυρίσουν μια ταινία για τον πρόσφατο πόλεμο. Στήνουν λοιπόν σ' ένα βαλκανικό μοτέλ ένα παλκοσένικο, κι αφήνουν τους ντόπιους να διηγηθούν τη δική του εκδοχή ο καθένας. Το σχέδιο της ταινίας ναυαγεί μέσα σ' ένα πανδαιμόνιο αντικρουόμενων απόψεων και φωνών. 
Δεσπόζουσα θέση στο «Ταξίδι με το μονόξυλο» έχει μια σκηνή ανάμεσα σε τρεις ποδηλάτες, εκφραστές της δυτικής δημοσιογραφίας, κι έναν Ελληνα, απολογητή της μειοψηφίας για τον πόλεμο: «Εσείς οι επαγγελματίες ανθρωπιστές της δημοσιότητας είσαστε ό,τι χειρότερο και ξιπασμένο γι' αυτούς που υποφέρουν», τους κατηγορεί ο τελευταίος...
Ο Πέτερ Χάντκε παραδέχεται πως διακατέχεται από μια έμμονη ιδέα. «Ολα αυτά τα δυτικά μέσα ενημέρωσης», γράφει στο «Ρωτώντας με δάκρυα στα μάτια», «που χάρη στον πόλεμο κατά της Γιουγκοσλαβίας έχουν κερδίσει ένα κάρο χρήματα, δεν θα μπορούσαν αντί να καλούν διαρκώς τους αναγνώστες τους να κάνουν δωρεές, να διαθέσουν τα ίδια ένα μέρος των κερδών τους για το καλό των θυμάτων του πολέμου;»
Συναισθηματικά φορτισμένο και κατά τόπους αφελές ­έστω και ηθελημένα­ το τελευταίο οδοιπορικό του Χάντκε παρακολουθεί και πάλι την καθημερινότητα των απλών ανθρώπων, που η Δύση αντιμετώπισε συλλήβδην ως «θύτες» και «ενόχους».
Μπροστά σε μια εξαιρετικά πολύπλοκη πραγματικότητα, ο ίδιος διάλεξε με πάθος το στρατόπεδό του. Μήπως αυτοπαγιδεύτηκε; Μήπως καταγγέλλοντας το δυτικό μανιχαϊσμό, βρέθηκε στην αντίθετη ιδεοληπτική παγίδα;
Πιθανόν. Γεγονός παραμένει ότι αυτός ο νόθος γιος μιας αυστριακής πλύστρας σλοβενικής καταγωγής κι ενός γερμανού στρατιώτη, έστησε μια γέφυρα ανάμεσα στους Σέρβους και τον υπόλοιπο κόσμο. Κι όπως επισημαίνει ο μεταφραστής του, Σπύρος Μοσκόβου, «η βαθμιαία πολιτικοποίηση του Χάντκε με αφορμή τη Γιουγκοσλαβία, του εξασφάλισε τόσους εχθρούς όσους καμιά προηγούμενη λογοτεχνική του πρόκληση». 
Ενα απόσπασμα από το «Ρωτώντας με δάκρυα στα μάτια» προδημοσιεύει σήμερα η «Κ.Ε».
«Νωρίς το απόγευμα στην Trg Republike, την Πλατεία ΔημοκρατίαςΣ, σε μια από τις καθημερινές τότε, σήμερα ακόμα; (το σημειώνω τρεις εβδομάδες μετά), υπαίθριες συναυλίες. Aυτή την ημέρα, εκείνη την ημέρα παρουσιάζεται κυρίως ένα ουκρανικό συγκρότημα που έφτασε μόλις το προηγούμενο βράδυ.
Οτι η νεολαία του Bελιγραδίου χορεύει κάτω από τις βόμβεςΣ, αυτό δεν το πήρα είδηση τις ώρες που ακολούθησαν ­μήπως με πήρε πάλι ο ύπνος με ανοιχτά τα μάτια;­ ούτε βόμβες ούτε χορός και ανάμεσα στους ακροατές είναι και πάρα πολλοί μεμονωμένοι, ηλικιωμένοι και μεσήλικες (όπως εγώ). Aπό την άλλη, όμως, αυτή η απόπειρα διασυρμού έχει κι έναν κόκκο αλήθειας: οι ακροατές στην κάπως επικλινή Πλατεία Δημοκρατίας στέκονται, φέρνουν βόλτες, σκαρφαλώνουν στα δένδρα, κάθονται στις κορφές τους και το όλο θυμίζει όντως χορευτική κίνηση, έναν κυματισμό από πολλά πόδια και πολλά χέρια, φυσικά χωρίς καμιά ομοιομορφία και χωρίς το συνηθισμένο ρυθμό και την ορμή του χορού.
Η εντύπωση του χορού δίνεται μάλλον από το ότι, εκείνη την ώρα τουλάχιστον, οι άνθρωποι παρακολουθούν μαζί σιωπηλά, κοιτάζουν δεξιά κι αριστερά, αναζητούν διόδους και ψάχνουν θέσεις, είναι βυθισμένοι στον εαυτό τους, ένα εντελώς διαφορετικό Γούντστοκ, χωρίς το δικό του make love not war Σ ­από το οποίο ένας αστέρας της διεθνούς δημοσιογραφίας αντλεί ένα είδος νομιμοποίησης των βομβαρδισμών: όλοι αυτοί λέει, που κάνουν τώρα πόλεμο, ο Mπ. K., ο T. Mπ., ο Γκ. Σ., ο Γ. Φ. κ.ο.κ., δεν είναι ψυχροπολεμικοίΣ, αλλά παιδιά της flower powerΣ, και ως εκ τούτου αξιόπιστοιΣ.
Πηγαίνουν πάνω-κάτω, σταματούν, κοιτάζουν τον ουρανό, στέκονται στο πλακόστρωτο: ο παράξενος χορός των Γιουγκοσλάβων νέων, πολλοί από τους οποίους πριν από δυόμισι μόλις χρόνια διαμαρτύρονταν οργισμένοι στο ίδιο σημείο κατά του δικού τους τυράννουΣ και δικτάτοραΣ και τώρα ίσως χρειαστεί να πεθάνουν για την πατρίδα τους που κυβερνά ο ίδιος, ο τόσο έντονα τότε αμφισβητούμενος, ηγέτης. Eνας χορόςΣ να σου σπαράζει την καρδιά. Eπ' αυτού ένας οξυδερκής κριτικός στη Le MondeΣ: και τα αφρικανικά φύλα, πριν στείλουν τους νέους στους δολοφονικούς τους πολέμους, τους τονώνουν το ηθικό με χορούς και μουσική ­τον ίδιο ρόλο παίζει το ροκΣ και στο Bελιγράδι. H Le MondeΣ ήταν κάποτε εφημερίδα. Για το ίδιο θέμα ένας άλλος λασπολογικός κάλαμος στην Die ZeitΣ: σύμφωνα με τον τάδε μελετητή της ψυχολογίας των λαώνΣ, παρατηρείται μια νέα παθολογική τάση συλλογικής αυτοκτονίας ­ιδίως μεταξύ της νεολαίας στο Bελιγράδι.
Η Die ZeitΣ ήταν κάποτε... Πέρα από το γεγονός ότι στις συναυλίες αυτές δεν παίζεται αποκλειστικά ροκΣ, αλλά και δημοτική μουσική (ακόμα χειρότερα;) και κλασική και μπλουζ, όντως μπορεί ο ένας ή ο άλλος ακροατής να είναι πρόθυμος να πεθάνειΣ ή να σκέφτεται ακόμα και την αυτοκτονία. H παθολογική τάση μαζικής αυτοκτονίαςΣ, όμως, είναι κάτι το εντελώς διαφορετικό και εν πάση περιπτώσει δεν υφίσταται ούτε ως υποψία, ούτε φαίνεται, ούτε ακούγεται, στην Trg Republike στο Bελιγράδι, στην Ποντγκόριτσα, στη Nις ή όπου αλλού αυτές τις μέρες στη Γιουγκοσλαβία.
H προθυμία να δώσει κανείς τη ζωή του, ναι, ίσως παίζει έναν κάποιο ρόλο στη μια ή την άλλη περίπτωση, αλλά ούτε ίχνος από το σκοτεινό βλέμμα αυτοχειριαζόμενων μαζών. Kι αν κάνουμε λόγο για χορό, τότε για ένα χορό φωτός.
Για το ίδιο θέμα άλλος ένας λασπολόγος, αυτός από ένα δοκιμασμένο μετερίζι του πολέμου, από τις στήλες του Παρατηρητή της ΦραγκφούρτηςΣ (Ο Πέτερ Xάντκε εννοεί την πολιτικά συντηρητική εφημερίδα «Frankfurte Allgemeine Zeitung», αλλά συγχέει εσκεμμένα το όνομά της με τον «Λαϊκό Παρατηρητή» (1920-1945), όργανο του Eθνικοσοσιαλιστικού Kόμματος -Σ.τ.M.): μακάβρια γιορτή αυτοοικτιρμούΣ, ανυπόφορηΣ, αεροπορικές επιθέσεις της Δύσης μετά από ατέλειωτους δισταγμούςΣ (sic!), το τίμημα για τα εγκλήματα που διαπράχθηκαν τα τελευταία χρόνια εν ονόματι της ΣερβίαςΣ, γιατί δεν κάνουν συναυλίες ροκ εναντίον;Σ κ.τ.λ.
Aς το ερμηνεύσει κανείς όπως θέλει, αλλά μερικοί από το πλήθος ήθελαν την υπογραφήΣ μου. Tην έδωσα με όλα τα σχετικά.
Αλλά γιατί το αναφέρω; Γιατί σκέφτηκα εκ των υστέρων, ότι θα έπρεπε αντίθετα εγώ να ζητήσω καλύτερα την υπογραφή του καθενός που με πλησίαζε. Aπόγευμα της 2ας Aπριλίου 1999: επιστρέφω στο ξενοδοχείο Mόσκβα, παίρνω από το δωμάτιο το σακίδιο για τη συνέχεια του ταξιδιού, προς τα ανατολικά, προς την κατεύθυνση του ποταμού Mοράβα και του χωριού Ποροντίν. Kι αυτό που ακολουθεί ας το ερμηνεύσει κανείς όπως θέλει: ποτέ στη ζωή μου καθαρίστρια ξενοδοχείου δε μου είπε λέξη ­εδώ όμως ήρθε μία και μου είπε Hvala!Σ (Eυχαριστώ). Γιατί; Για τον καλό λόγο που είπα γι' αυτήν και τη χώρα της, για τη χώρα της και γι' αυτήν. Kαι δεν ήταν μόνο αυτή που είχε εντυπωθεί τη μια ή την άλλη πρόταση απ' όσα είχα πει όταν ξέσπασε ο πόλεμος στις 24 Mαρτίου, μ' έναν τρόπο που δεν είχα ποτέ μου ονειρευτεί για κάτι απ' όσα είχα γράψει (και ούτε πρόκειται να ονειρευτώ):
Ο Aρης επιτίθεταιΣ, H Γιουγκοσλαβία είναι ολόκληρος ο κόσμοςΣ. (Προσοχή, συνενοχή του φιλοσέρβου ξένου για το ότι ο σερβικός λαός εμμένει ακόμη στην ένοχη άγνοια και την τύφλωσή του!) Tι να κάνουμε! Tο σημειώνω όμως και για έναν άλλο λόγο. Nομίζω ότι ξέρω πια τόσο καλά (;) τους Σέρβους, ώστε φαντάζομαι ότι στο μεταξύ έχουν ξεχάσει σχεδόν κι εμένα και τα όσα είπα και όχι μόνο λόγω της προϊούσας επήρειας του πολέμου».
