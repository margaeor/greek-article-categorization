Κατ' αρχήν φαίνεται παράλογο, ωστόσο, απ' ό,τι συμπεράναμε στη συνέχεια, ερευνώντας τα δεδομένα, έχει τη δική του λογική. Είναι η επιλογή της αυθαιρεσίας εναντίον των «τριτοκοσμικών» αλλοδαπών: 
Γύρω στους 150 υπό απέλασιν κρατούνται επ' αόριστον, ήδη για μεγάλα διαστήματα, στον Κορυδαλλό. Εχουν εκτίσει τις ποινές τους ή ανήκουν στην κατηγορία των υφ' όρον απολυομένων, αλλά παραμένουν στη φυλακή. 
Πολλοί έχουν καταθέσει αιτήσεις παροχής πολιτικού ασύλου, των οποίων -ως συνήθως- αγνοείται η τύχη. Εχουν πέσει θύματα μιας νομικής ασάφειας, που αν αφορούσε γηγενείς κατοίκους (πολίτες, θεωρητικά, με πλήρη δικαιώματα) θα είχε ξεσηκώσει θύελλα διαμαρτυριών. Ισως, μάλιστα, να μην είχε δημιουργηθεί καν το μικρό αυτό νομικό κενό, επομένως ούτε και η απάνθρωπη αυθαιρεσία. 
Αν δεν υπήρχαν οι δικηγόροι Κατερίνα Ιατροπούλου και Γιάννα Κούρτοβικ, το Δίκτυο Υποστήριξης Προσφύγων και Μεταναστών, ορισμένοι άνθρωποι με συνείδηση στο υπουργείο Δικαιοσύνης και ο Συνήγορος του Πολίτη, πιθανότατα θα αγνοούσαμε παντελώς το θέμα.
Aπό τον περασμένο Ιούλιο η «Ε» έχει δημοσιεύσει τις σχετικές καταγγελίες της Νεολαίας ενάντια στο Ρατσισμό στην Ευρώπη (YRE), ότι «χιλιάδες μετανάστες και πρόσφυγες βρίσκονται στοιβαγμένοι στα κρατητήρια όλης της χώρας και απελαύνονται κατά βούληση της Αστυνομίας και του υπουργείου Δημόσιας Τάξης, αφού μείνουν κάτω από άθλιες συνθήκες για πολλούς μήνες, ελπίζοντας». 
Από τότε τα πράγματα έχουν επιδεινωθεί: Εκτός από τους πολλούς που παραμένουν αορίστως υπόδικοι στα κρατητήρια και στα κέντρα μεταγωγών, προστίθενται και οι 150 του Κορυδαλλού, θύματα της εσκεμμένης «νομικής ασάφειας». 
Οι 46 απ' αυτούς, κυρίως από το Ιράκ, τη Ρουάντα και την Τανζανία, ξεκίνησαν απεργία πείνας την προηγούμενη Δευτέρα.
Με το νόμο 2721/1999 (άρθρο 12, παρ. 1) προστέθηκε μια διάταξη (παρ. 4) στο άρθρο 74 του Ποινικού Κώδικα, η οποία περιέχει τα εξής: 
«Ο αλλοδαπός, μέχρι την απέλασή του, εξακολουθεί να παραμένει κρατούμενος σε ειδικούς χώρους κράτησης ή θεραπευτικών καταστημάτων». 
Σκοπίμως, κατά τη γνώμη μας, η διάταξη δεν θέτει όριο χρόνου κράτησης έως την απέλαση. Δεν απαντά, πιστεύουμε συνειδητά, σε άλλες προβλέψεις που εγγυώνται την απελευθέρωση κάθε φυλακισμένου μετά τη λήξη της ποινής του. 
Ετσι, μια πρόσφατη γνωμοδότηση (αρ. 6/2000) του εισαγγελέα του Αρείου Πάγου, κ. Βασιλόπουλου, καταλήγει ότι η επίμαχη διάταξη δεν επιτρέπει, όπως στις διοικητικές απελάσεις, την αντικατάσταση με απόφαση του υπουργού της κράτησης με την υπό περιοριστικούς όρους αποφυλάκιση. 
Ωστόσο, στο άρθρο 71 του Π.Κ (εδ. γ') προσδιορίζεται ο χρόνος εκτέλεσης της δικαστικής απέλασης ως εξής: «Η απέλαση εκτελείται αμέσως μετά την έκτιση της ποινής ή την απόλυση από τις φυλακές». 
Ο Συνήγορος του Πολίτη θεωρεί ότι η διατύπωση «μέχρι την απέλασή του εξακολουθεί να παραμένει κρατούμενος...» δεν αναιρεί την επιταγή περί άμεσης εκτέλεσης της απέλασης. Αντιθέτως τη συμπληρώνει με την αναφορά σε ειδικό τόπο κράτησης. 
Το νόημα, επομένως, είναι να επιταχύνονται οι διαδικασίες για το μέλλον (απέλαση, απελευθέρωση με περιοριστικούς, ενδεχομένως, όρους, πολιτικό άσυλο κ.λπ.) των αλλοδαπών και όχι να θάβονται σιωπηλώς στα σκοτεινά του σωφρονιστικού συστήματος. 
Δεν χρειάζονται ειδικές γνώσεις για να αναρωτηθεί κανείς πώς είναι δυνατόν να παραβιάζεται τόσο φανερά η θεμελιώδης συνταγματική εγγύηση της προσωπικής ελευθερίας (5 παρ. 5 Σ). 
«Η στέρηση της ελευθερίας -γράφει ο καθηγητής και βοηθός του Συνηγόρου του Πολίτη, Γ. Καμίνης- όταν δεν αποτελεί κατεγνωσμένη από αρμόδιο δικαστήριο ποινή αλλά, αντιθέτως, επιβάλλεται μετά την έκτιση της ποινής, προς απλή διασφάλιση ενός μέτρου ασφαλείας, όπως είναι η δικαστική απέλαση κατά την κρατούσα άποψη, μπορεί να θεωρηθεί σύμφωνη με το Σύνταγμα μόνον εάν τηρεί το απολύτως αναγκαίο μέτρο (ως προς του όρους και τη διάρκειά της). Αλλως, αντίκειται στην αρχή της αναλογικότητας και της αξίας του ανθρώπου». 
Με λίγα λόγια, αν το ελληνικό κράτος δεν μπορεί να εφοδιάσει έναν υπό απέλαση κρατούμενο με ταξιδιωτικά έγγραφα, ώστε να τον ξαποστείλει (είτε γιατί δεν μπορεί να συνεννοηθεί με τις προξενικές αρχές του κράτους προέλευσης του αλλοδαπού, είτε γιατί προς το συγκεκριμένο κράτος δεν επιτρέπεται η απέλαση με βάση τις αποφάσεις διεθνών οργανισμών), δεν έχει δικαίωμα να του στερεί επ' αόριστον την ελευθερία του.
Οπως σημειώνει ο αντεισαγγελέας Εφετών Ανδρέας Ζυγούρας, «υφίστανται περιπτώσεις κατά τας οποίας η πραγματοποίησις της απελάσεως είναι ανέφικτος. Ως επί Ιρακινών υπηκόων, λόγω του επιβληθέντος διεθνούς εμπάργκο εις την χώραν των. Οπως επίσης επί προσώπων τα οποία εισήλθον εις την χώραν άνευ ταξιδιωτικών εγγράφων και δεν υφίσταται πρεσβεία τούτων εις την χώραν μας, διά να τα εφοδιάσει δι' αυτών, ώστε να καταστεί εφικτή η απέλασίς των. Τοιαύτα πρόσωπα προέρχονται κυρίως εκ χωρών της Αφρικής αι οποίαι δεν τηρούν πρεσβείες εις την Ελλάδα, ως είναι η Ρουάντα και άλλαι χώραι. (...) Η κράτησις όμως του υπό απέλασιν τελούντος αλλοδαπού εις την φυλακήν, άνευ νομίμου δικαστικού τίτλου επιτάσσοντος αυτήν, τυγχάνει παράνομος. 
»Οθεν, εφόσον δεν είναι εφικτή η άμεσος απέλασις του αλλοδαπού, η οποία διετάχθη δυνάμει δικαστικής αποφάσεως, δύναται διά αποφάσεως του Yπουργείου Δημόσιας Τάξεως να επιτραπεί η προσωρινή παραμονή του εις την χώραν υπό καθεστώς ελεγχόμενης ελευθερίας, εφαρμοζομένης αναλογικώς της υπ' αριθ. 4803/13/7α/1992 κοινής αποφάσεως των υπουργών Εξωτερικών, Δικαιοσύνης και Δημοσίας Τάξεως, (...) οπότε ούτος αποφυλακίζεται» («Ποινική Δικαιοσύνη», 7/2000).
Αλλά το «αδιέξοδο άρθρο» 74 παρ. 4 ΠΚ, και με βάση το νέο Σωφρονιστικό Κώδικα, είναι δύσκολο να λειτουργήσει. Δύο εκδοχές είναι δυνατόν να υποστηριχθούν: 
«Σύμφωνα με την πρώτη -σημειώνει υπηρεσιακός παράγοντας του υπουργείου Δικαιοσύνης- το επίμαχο άρθρο έχει καταργηθεί ως ειδική διάταξη που ρυθμίζει θέματα τα οποία διέπονται από μεταγενέστερο νόμο, τον Σωφρονιστικό Κώδικα (2776/1999). 
»Ο Σωφρονιστικός Κώδικας ορίζει ποια πρόσωπα κρατούνται, σε ποιες κατηγορίες διακρίνονται και διαχωρίζονται και με ποια δικαιολογητικά εισέρχονται στα καταστήματα κράτησης. Σε κανένα σημείο δεν αναφέρει τους υπό απέλαση, επομένως δεν δικαιολογείται η κράτησή τους σε οποιοδήποτε χώρο φυλακών, ειδικό ή μη. Σύμφωνα με τη δεύτερη εκδοχή η ρύθμιση του άρθρου 74 παρ. 4 ΠΚ διατηρείται σε ισχύ και με την κύρωση διά νόμου του Σωφρονιστικού Κώδικα, διότι τα πρόσωπα στα οποία αναφέρεται δεν είναι κατά νομική ακριβολογία κρατούμενοιΣ, αν και αυτόν τον χαρακτηρισμό επιλέγει ο νομοθέτης, αλλά απλώς παραμένουνΣ στις φυλακές, αντίθετα με το γράμμα του νόμου (ως φιλοξενούμενοι;) ελλείψει άλλων καταλληλότερων χώρων. Επομένως η κράτησή τους δεν διέπεται από τον Σωφρονιστικό Κώδικα και τις άλλες κανονιστικές/διοικητικές διατάξεις εκτέλεσης των ποινών και μέτρων ασφαλείας. 
»Αν γίνει δεκτή η πρώτη εκδοχή, οι αλλοδαποί κρατούνται χωρίς κανένα νομοθετικό έρεισμα. Αν επικρατήσει η δεύτερη εκδοχή, τίθεται το ερώτημα γιατί υποχρεούνται να ακολουθούν το πρόγραμμα λειτουργίας της φυλακής, γιατί υπόκεινται σε ρυθμίσεις του Σωφρονιστικού Κώδικα και γιατί συγχρωτίζονται και διαμένουν στους ίδιους χώρους με τους υπόδικους και τους κατάδικους οι οποίοι αποτελούν τον συνήθη πληθυσμό των φυλακών, παρά την πρόβλεψη ότι παραμένουν σε ειδικούς χώρους. Οποια εκδοχή και αν προκριθεί, η παράταση της παραμονής των αλλοδαπών που βρίσκονται στις φυλακές λόγω ανέφικτης απέλασης δεν δικαιολογείται με κανέναν τρόπο».
Ο Συνήγορος του Πολίτη στη γνωμοδότησή του (20/9/2000) καταλήγει: «εισηγείται τη συπλήρωση της διάταξης με τη θέσπιση ενός ευλόγου χρονικού ορίου πέραν του οποίου θα προβλέπεται ρητώς ότι η κράτηση θα αντικαθίσταται με περιοριστικούς όρους κατά την κρίση του οικείου Συμβουλίου Πλημμελειοδικών..Με τα τελεολογικά κριτήρια που έχουν τεθεί από την υπ' αρ. 2/1993 Γνωμοδότηση του Εισαγγελέα του Αρείου Πάγου, ο Συνήγορος του Πολίτη θεωρεί ότι η συνέχιση της κράτησης άνευ δικαστικού τίτλου πέραν των 30 ημερών δεν είναι συνταγματικώς αποδεκτή».
Στην πράξη, μέσα στο κύκλωμα καταστολή-δικαιοσύνη-φυλακή, η αυθαιρεσία γίνεται... συνταγματικώς αποδεκτή. Μια εικόνα των έως πρό τινος (πριν από ένα μήνα περίπου) 128 κρατουμένων στη Δ' πτέρυγα του Κορυδαλλού μπορεί να δείξει το μέγεθος της αυθαιρεσίας που υφίστανται: 
Οι 100 κρατούμενοι έχουν ήδη εκτίσει (ελάχιστοι απ' αυτούς εκτίουν) ποινές έως 9 μηνών. Οι 19 είχαν καταδικαστεί ως 15 μέρες! Οι 37 έως 3 μήνες, οι 22 σε 8μηνη φυλάκιση κ.ο.κ. Δύο παραμένουν κρατούμενοι χωρίς ποινή και 6 έχουν κριθεί «επαναφυλακιστέοι»! Πάνω από 75 στο σύνολο έχουν ήδη εκτίσει τις ποινές τους, ενώ οι 55 παραμένουν στο κελί, αν και έχουν δικαστεί με αναστολή! 
Πρόκειται κατά κανόνα για «λαθρομετανάστες» από το Ιράκ (65 άνθρωποι), την Ινδία (17), τη Ρουάντα (9), το Αφγανιστάν (9), την Τανζανία (6), το Πακιστάν, το Μπαγκλαντές και άλλες φτωχές ή εμπόλεμες περιοχές της Ασίας και της Αφρικής. Το βασικό τους «έγκλημα» είναι η μη νόμιμη είσοδος στην Ελλάδα. Λίγοι έχουν διαπράξει ορισμένα αδικήματα, που σχεδόν πάντα έχουν σχέση με τη φτώχεια και την ανασφάλειά τους.
Σε μια δημοκρατική χώρα η πλειοψηφία αυτών των ανθρώπων έπρεπε να φιλοξενείται σε ειδικές εγκαταστάσεις προσφύγων έως ότου εξετασθεί το αίτημά τους για παροχή ασύλου ή βρεθεί άλλος αξιοπρεπής τρόπος επιβίωσής τους, εντός ή εκτός των ελληνικών συνόρων. 
Οπως είναι γνωστό, δεν εγκαταλείπει κανείς χωρίς σοβαρό λόγο μια «ανέμελη ζωή» στο γενέθλιο τόπο του, ταξιδεύοντας με λαθρεμπορικά οχήματα ή πλοία και διασχίζοντας ναρκοπέδια, για να τον μπουζουριάσουν στο νοτιοανατολικό άκρο της Ευρώπης. 
Η πρακτική των ελληνικών αρχών να αποφεύγουν και την παραλαβή, έστω, αιτήσεων για χορήγηση ασύλου σε «λαθρομετανάστες» έχει καταγγελθεί πολλές φορές την τελευταία δεκαετία όχι μόνο από τις αντιρατσιστικές οργανώσεις και τη Διεθνή Αμνηστία, αλλά και από την Υπατη Αρμοστεία του ΟΗΕ για τους Πρόσφυγες. 
Θυμίζουμε ότι σύμφωνα με τα επίσημα στοιχεία η χώρα μας δέχεται τις λιγότερες αιτήσεις παροχής ασύλου (αν και είναι χώρα μαζικής υποδοχής προσφύγων) και φυσικά ικανοποιεί ελάχιστες. 
Ολόκληρο το 1999 το ελληνικό κράτος αναγνώρισε 146 πρόσφυγες, έχοντας προηγουμένως εξετάσει 1.528 αιτήσεις. 
Το 1998, οι αιτούντες ήσαν 2.953 και οι αναγνωρισθέντες πρόσφυγες 156! Από το σύνολο των 1.796.000 αναγνωρισμένων προσφύγων που έχουν εγκατασταθεί κατά εποχές στην Ευρωπαϊκή Ενωση, μόνο 6.000 περίπου ζουν στη... φιλόξενη Ελλάδα. 
Η κυβερνητική πολιτική αποτροπής των προσφυγικών και μεταναστευτικών ρευμάτων, καθώς και οι διοικητικές κυρίως απελάσεις όσων προσπαθούν να επιβιώσουν σε συνθήκες επιβεβλημένης ημιπαρανομίας, είναι σαφής. 
Η σκλήρυνση, κάτω από την πίεση του γνωστού ξενόφοβου διακομματικού θορύβου, φάνηκε πρόσφατα (14/9/2000) μέσα από μια μικρή είδηση: 
Ο κουρδικής καταγωγής Τούρκος Ιμπραήμ Ταρχάν, καταζητούμενος από την τουρκική αστυνομία, διέσχισε τα σύνορα (30/10/1997) και υπέβαλε αίτηση ασύλου. 
Ο κ. Ταρχάν κατέφυγε στην Ελλάδα διωκόμενος για τη συμμετοχή του στην οργάνωση Απελευθερωτικό Κόμμα του Κουρδιστάν. 
Και έφτασε η ώρα της κρίσης: Το υπουργείο Δημόσιας Τάξης αποφάσισε να απαλλαγεί από την παρουσία του, διότι «η αντίθεση με το καθεστώς της χώρας του και η κουρδική καταγωγή δεν συνιστούν από μόνα τους βάσιμο λόγο προς θεμελίωση της αίτησής του»! Και ας υπήρχε ομόφωνη θετική εισήγηση από την αρμόδια εξαμελή επιτροπή. Με αυτό το «νομικό κεκτημένο», ποια αρχή ασφαλείας θα εξετάσει στα σοβαρά τους λόγους που προβάλλει καθένας από τους εκατοντάδες καταταλαιπωρημένους πρόσφυγες; 
Οι καταγγελίες, ότι αστυνομικοί υπάλληλοι όχι μόνο δεν ενημερώνουν για τα δικαιώματά τους τους «λαθρομετανάστες», αλλά και ότι σκίζουν τις αναφορές και τις αιτήσεις τους, πληθαίνουν. Το δε περί δικαίου αίσθημα της κοινωνίας των τηλεθεατών ικανοποιείται με την παραδειγματική τιμωρία των «δουλεμπόρων» (που είναι και το θεατό μέρος της ιστορίας), δίχως να αναρωτιέται για τη μοίρα των άφαντων λίγα 24ωρα μετά τη σύλληψή τους «δούλων»-προσφύγων.
Η εύκολη ερμηνεία του απάνθρωπου σκανδάλου που περιγράψαμε στις διπλανές στήλες είναι ότι πρόκειται για ένα ακόμα δείγμα της «καθυστέρησης» που παρουσιάζει η απόδοση δικαιοσύνης στην Ελλάδα ή ακόμα και των «γραφειοκρατικών αγκυλώσεων» που μαστίζουν τον κρατικό μηχανισμό. Μακάρι να ήταν έτσι.
Δυστυχώς πρόκειται για το πιο κραυγαλέο δείγμα της απολύτως «σύγχρονης» πολιτικής που εφαρμόζεται την τελευταία δεκαετία στην προηγμένη Ευρώπη και έχει προέλευση -τι άλλο;- την πολυδιαφημισμένη πολιτική κατά του εγκλήματος των ΗΠΑ. Η λεπτομερής ανάλυση της δημογραφίας των φυλακών στον Πρώτο Κόσμο αποδεικνύει πράγματι ότι στην επιδιωκόμενη ατροφία του κοινωνικού κράτους αντιστοιχεί η υπερτροφία του κατασταλτικού (ποινικού) κράτους. Το πιστοποιούν τέσσερα απόλυτα μετρήσιμα δεδομένα:
* η συνεχής αύξηση του πληθυσμού των φυλακών
* η δημιουργία ενός διαρκώς ογκουμένου πληθυσμού ο οποίος βρίσκεται συνεχώς στο κατώφλι της φυλακής
* η θεαματική διόγκωση του ποινικού τομέα στη δημόσια και την ιδιωτική εκδοχή του
* η συνεχής αύξηση του ποσοστού των μαύρων (στις ΗΠΑ) ή των μεταναστών (στην Ευρώπη και στις ΗΠΑ) μεταξύ των κρατουμένων.
Mέσα σε 20 χρόνια ο αριθμός των κρατουμένων στις αμερικανικές φυλακές έχει τετραπλασιαστεί. Από 380.000 το 1975 (με πτωτική μάλιστα τάση) έφτασε το 1,5 εκατομμύριο το 1995 και ήδη ξεπερνά τα 2 εκατομμύρια. 
nΗ αύξηση αυτή συνεχίζεται με ρυθμό 8% το χρόνο, παρά το γεγονός ότι από το 1992 οι δείκτες της εγκληματικότητας είναι συνεχώς πτωτικοί. 
Η πολιτική αυτή στηρίζεται σε αναλύσεις των γνωστών νεοφιλελεύθερων «θινκ τανκ» που εισηγούνται την κατάλυση και των τελευταίων μορφών κοινωνικής βοήθειας, πίσω από το νεοδαρβινικό επιχείρημα ότι τα βοηθήματα ενισχύουν την «τεμπελιά» του ανέργου, του μετανάστη και του υποαπασχολούμενου.
Στην Ευρώπη η αύξηση του πληθυσμού των κρατουμένων οφείλεται κυρίως σε μια ριζική ανασύνθεση της ποινικής αντιμετώπισης των μεταναστών και των νέων ανέργων. Ο πρώτος στόχος είναι ο προφανής. Οπως γράφει ο Πιέρ Τουρνιέ σε επίσημη έκδοση της Ευρωπαϊκής Επιτροπής, «πρόκειται για μια σκόπιμη επιλογή για να αντιμετωπιστεί η παράνομη μετανάστευση διά μέσου της φυλάκισης». 
Στις περισσότερες χώρες της Ευρώπης τα αδικήματα που σχετίζονται με την παράνομη είσοδο στη χώρα και την παραμονή χωρίς νόμιμα έγγραφα αντιμετωπίζονται με ποινές φυλάκισης χωρίς δυνατότητα μετατροπής ή αναστολής. Στη Γαλλία τα σχετικά αδικήματα βρίσκονται στην πρώτη θέση των ποινών.
Ομως αυτή η ανασύνθεση της ποινικής αντιμετώπισης των μεταναστών χρησιμεύει και ως «βαλβίδα υπερχείλισης» στη νέα αγορά της ανειδίκευτης και προσωρινής εργασίας (Wacquant 1999). Εδώ και εξήντα χρόνια έχει επιβεβαιωθεί με εμπειρικές μελέτες ότι υπάρχει στενή αλληλεξάρτηση ανάμεσα στην επιδείνωση της αγοράς εργασίας και την αύξηση του αριθμού των φυλακισμένων, ενώ δεν υπάρχει ανάλογη σχέση μεταξύ του ποσοστού της εγκληματικότητας και του ποσοστού των κρατουμένων. 
nΑς προστεθεί ότι τόσο στις ΗΠΑ, όσο και στην Ευρώπη, κατά τη δικαστική διαδικασία λαμβάνεται σοβαρά υπόψη το αν ο κατηγορούμενος είναι άνεργος ή υποαπασχολείται. Το αποτέλεσμα είναι ότι για παρόμοια αδικήματα τιμωρείται με πολύ αυστηρότερες ποινές (και μάλιστα χωρίς δυνατότητα αναστολής) όποιος βρίσκεται στο περιθώριο της αγοράς εργασίας. 
Αυτό που διαπιστώνουμε, δηλαδή, είναι ότι αντίθετα από τη φυλάκιση για λόγους «ασφαλείας», κυριαρχεί πλέον η φυλάκιση του κοινωνικού «διαχωρισμού», που στόχο έχει να διατηρεί κάποιες πληθυσμιακές ομάδες εκτός κοινωνικού σώματος, όταν δεν είναι δυνατή η αποβολή τους από το έδαφος της.
Στους αριθμούς των «νόμιμα» φυλακισμένων πρέπει βέβαια να προστεθούν και οι χιλιάδες κρατούμενοι των δεκάδων στρατοπέδων συγκέντρωσης που προορίζονται ως τόποι «υποδοχής» (δηλαδή κράτησης και απέλασης) των μεταναστών, τα αστυνομικά τμήματα, οι μεθοριακοί σταθμοί και τα πρόχειρα καταλύματα-κρατητήρια που «φιλοξενούν» με το ζόρι τους ανεπιθύμητους.
Η απόγνωση της παράλογης και πέρα από κάθε έννοια δικαίου φυλάκισης, όπως ανιχνεύεται σε δύο τηλεγραφικά σημειώματα που στάλθηκαν στο Συνήγορο του Πολίτη, όταν οι κρατούμενοι μετανάστες που τα υπογράφουν είδαν τις ελπίδες τους για μια ανθρώπινη μεταχείριση να εξανεμίζονται και αντιλήφθηκαν πως οι αρμόδιες αρχές δεν έχουν την παραμικρή πρόθεση να ασχοληθούν με την παραβίαση των συνταγματικών τους δικαιωμάτων: 
«Ονομάζομαι ...», διαβάζουμε στο πρώτο, «και την 28η Μαρτίου 2000 καταδικάστηκα σε 15ήμερη φυλάκιση, διότι δεν διέθετα τα απαραίτητα δικαιολογητικά παραμονής μου στην Ελλάδα. Εκτοτε και μέχρι σήμερα παραμένω (μετά 4 μήνες) έγκλειστος στις φυλακές Ιωαννίνων. Δεν με αποφυλακίζουν, διότι, όπως μου λένε στη γραμματεία των φυλακών, δεν έχουν λάβει σχετική εντολή από το Υπουργείο. Σας παρακαλώ πολύ όπως ερευνήσετε την περίπτωσή μου και με βοηθήσετε να ελευθερωθώ. Σας ευχαριστώ θερμά».
Και το δεύτερο, ομαδικό αυτή τη φορά: «Είμεθα 4 άτομα, Κούρδοι από το Ιράκ, κρατούμενοι εις τας δικαστικάς φυλακάς Ιωαννίνων δικασμένοι ως λαθρομετανάστες εις 15 ημέρες φυλακή. Εκτοτε σχεδόν παραμένουμε εδώ όλοι μας για 5 μήνες και άνω έκαστος. Ζητούμεν την απέλασίν μας ή πολιτικόν άσυλον. Μετά τιμής».
Υπαγορευμένα προφανώς σε κάποιο άτομο ικανό να διατυπώσει το αυτονόητο αίτημα στα ελληνικά, συνήγορο ή συγκρατούμενο, τα λιτά αυτά σημειώματα αποτυπώνουν σε δυο φράσεις το δράμα ανθρώπων που καταδικάστηκαν σε ολιγοήμερη φυλάκιση και κατέληξαν να ζουν μήνες πίσω από τα κάγκελα, αγνοώντας αν και πότε θα αφεθούν ελεύθεροι. 
Το έγκλημά τους; Το συνηθέστερο -και απολύτως προφανές- «έγκλημα» των οικονομικών και πολιτικών προσφύγων που αναγκάζονται τα τελευταία χρόνια κατά χιλιάδες να διαβούν τα σύνορα της Ελλάδας: τα χαρτιά τους δεν βρέθηκαν «εντάξει». Και πώς να είναι εντάξει, όταν η ελληνική γραφειοκρατία, παρά τις επανειλημμένες περί του αντιθέτου διαβεβαιώσεις των αρμοδίων, συνεχίζει να ορθώνει ανυπέρβλητα εμπόδια στις απόπειρες των μεταναστών να αποκτήσουν την πολυπόθητη -καθ' ότι απαραίτητη- πράσινη κάρτα; 
Στις συνθήκες αυτές, η αναιτιολόγητη φυλάκιση διαρκείας ανθρώπων που ήρθαν στη χώρα αναζητώντας απλώς τη δυνατότητα να επιβιώσουν συνιστά κακουργηματική συμπεριφορά της ελληνικής πολιτείας, δείγμα της ανικανότητάς της να αντιμετωπίσει ένα μείζον πρόβλημα της συγκυρίας με γνώμονα, αν μη τι άλλο, τα όσα ορίζουν οι διεθνείς συμβάσεις για το σεβασμό των ανθρώπινων δικαιωμάτων. 
