«Οι ιδιωτικοποιήσεις πρέπει να καθυστερήσουν μέχρι να διαμορφωθούν συνθήκες που θα επιτρέψουν την ομαλή υλοποίησή τους...». 
Στην εκτίμηση αυτή έχει καταλήξει το οικονομικό επιτελείο της κυβέρνησης ­παρά τις περί του αντιθέτου διακηρύξεις­ λόγω της άσχημης, όπως εκτιμάται, κατάστασης που έχει διαμορφωθεί στο πολιτικό σκηνικό της χωρας.
Η κακές μάλιστα λόγω συγκυρίας υποδοχές της μετοχής της Cosmote στις διεθνείς αγορές έχει ενισχύσει τις ανησυχίες του οικονομικού επιτελείου.
Ο υπουργός Εθνικής Οικονομίας, σε συνεννόηση με τον πρωθυπουργό, έχει δρομολογήσει σιωπηρά την επιβράδυνση των διαδικασιών που αφορούν το χρονοδιάγραμμα των μεγάλων ιδιωτικοποιήσεων, «μέχρι να εκτονωθούν οι πιέσεις που έχουν αναδυθεί σε πολιτικό και οικονομικό επίπεδο έναντι της κυβέρνησης».
Αρμόδια στελέχη του ΥΠΕΘΟ αναφέρουν ότι η διανομή της «πίτας» των αγορών που απελευθερώνονται και των επιχειρηματικών χώρων από τους οποίους αποχωρεί το ελληνικό Δημόσιο έχει προκαλέσει ένα παροξυσμό ανταγωνισμού οικονομικών συμφερόντων και διαπλοκής της οικονομικής και πολιτικής εξουσίας με άξονα τις δημόσιες προμήθειες, που απειλεί πλέον ανοιχτά την «ισορροπία» και τους συσχετισμούς οικονομικής πολιτικής και... καθαρής πολιτικής.
Στελέχη, πάντως, του οικονομικού επιτελείου του πρωθυπουργού, απαντώντας σε σχετικό ερώτημα της «Οικονομίας», διαψεύδουν ότι η σιωπηρή επιβράδυνση του προγράμματος των ιδιωτικοποιήσεων μπορεί να συνδέεται και με επικείμενες αλλαγές στην ηγεσία του οικονομικού επιτελείου στο πλαίσιο ενός ενδεχόμενου ανασχηματισμού, ο οποίος θα επιχειρούσε να εκτονώσει τις πιέσεις απέναντι στην κυβέρνηση.
«Σκεφθείτε», παρατηρούν, «ότι πολλές ελληνικές επιχειρήσεις έχουν συσσωρεύσει την τελευταία διετία μέσω χρηματιστηρίου τεράστια κεφάλαια τα οποία επιτρέπουν τώρα τη συμμετοχή πολλών παικτώνΣ στη διεκδίκηση των φιλέτων των νέων αγορών. Δεν είναι μόνο οι ξένοι που μπορούν να διεκδικήσουν τις μεγάλες δουλειές, αλλά και αρκετές ελληνικές επιχειρήσεις... Αν εμείς επιλέξουμε τη μια ή την άλλη πλευρά στις συνθήκες που επικρατούν,  τότε μπορούμε να βρεθούμε σε έκρυθμες καταστάσεις».
Αντίστοιχες, όπως προσθέτουν, είναι και οι συνέπειες για τις επιλογές μεταξύ των ξένων και των ελληνικών εταιρειών...
Από το οικονομικό επιτελείο του πρωθυπουργού, πάντως, επιμένουν ότι δεν είναι η κυβέρνηση αυτή που πρέπει «να μοιράσει την πίτα, αλλά ο ελεύθερος ανταγωνισμός μέσα σε ένα αυστηρά καθορισμένο θεσμικό πλαίσιο...»
Η απόφαση αυτή όμως της κυβέρνησης να επιβραδύνει τους ρυθμούς στις ιδιωτικοποιήσεις έχει ήδη αρκετά σοβαρές συνέπειες σε πολλά επίπεδα, τόσο στον προϋπολογισμό όσο και στη στάση των αγορών κεφαλαίου και χρήματος. 
Οσον αφορά τον προϋπολογισμό, η πρώτη και ουσιαστικότερη συνέπεια αποτυπώνεται στα έσοδα.
Συγκεκριμένα, τα έσοδα από ιδιωτικοποιήσεις, τα οποία θα έπρεπε να αγγίξουν το ένα τρισ. δρχ. μέσα στο 2000, γίνεται προσπάθεια να υποκατασταθούν από προέσοδα και προμέτοχα συνολικού ύψους 400 δισ. δρχ., ήτοι την πώληση τίτλων που αντιπροσωπεύουν μελλοντικά έσοδα ή τίτλους μετατρέψιμους σε μετοχές των υπό ιδιωτικοποίηση επιχειρήσεων.
Το πρόβλημα συγκεντρώνεται κυρίως στις τέσσερις μεγάλες επιχειρήσεις, τον ΟΤΕ, τη ΔΕΗ, την ΑΤΕ και την Ολυμπιακή, στις οποίες η ιδιωτικοποίηση θέτει θέμα ελέγχου του management.
Για μεν τη ΔΕΗ, όπως παραδέχεται και ο αρμόδιος υπουργός, κ. Χριστοδουλάκης, η μετακίνηση της ιδιωτικοποίησης για το 2001 λόγω της ανετοιμότητας της εταιρείας, έχει «καλύψει» την ανάγκη της καθυστέρησης.
Για τον ΟΤΕ η καθυστέρηση θα επιδιωχθεί μέσα από τις διαδικασίες διαπραγμάτευσης με τους ενδιαφερόμενους, καθώς θα ακολουθηθεί το μοντέλο της Εμπορικής, για την Ολυμπιακή η μεταφορά για το μέλλον της πώλησης της εταιρείας θα «συνδεθεί» με τις εσωτερικές δυσκολίες της, ενώ για την Αγροτική Τράπεζα η σταδιακή αποκρατικοποίηση θα καλύψει την ανάγκη μετάθεσης για το 2001 της ολοκληρωτικής ιδιωτικοποίησης.
Η απόφαση αυτή για την επιβράδυνση των ιδιωτικοποιήσεων έχει όμως «αναγνώσιμες» συνέπειες στις αγορές χρήματος και κυρίως στη χρηματιστηριακή αγορά. Τραπεζικοί κύκλοι παρατηρούν ότι η εικόνα της πολιτικής ανησυχίας έχει ήδη αρχίσει να συνδέεται με τις καθυστερήσεις στο πρόγραμμα των ιδιωτικοποιήσεων.
Αν επιβεβαιωθεί μάλιστα ότι η κυβέρνηση «οπισθοχωρεί»  πριν καν ενταχθεί η δραχμή στη ζώνη του ευρώ, «τότε οι αγορές θα προεξοφλήσουν αρνητικά τις προοπτικές αυτές...»
Αλλωστε, η επιβράδυνση του προγράμματος, όπως εκτιμάται, θα επιβαρύνει ήδη το άσχημο κλίμα που επικρατεί και στην προώθηση των έργων της Ολυμπιάδας 2004, για την οποία επίσης αναμένονται εξελίξεις σε επίπεδο αναδιάρθρωσης των επιτελικών της οργάνων.
