 Με δύο ηχηρές αποχωρήσεις, των καθηγητών Ι. Μανωλεδάκη και Ν. Παρασκευόπουλου, από τη νομοπαρασκευαστική επιτροπή του υπουργείου Δικαιοσύνης, πραγματοποιείται σήμερα η δεύτερη συνεδρίαση των μελών της με αντικείμενο την αναμόρφωση του ποινικού μας συστήματος για την αντιμετώπιση του οργανωμένου εγκλήματος και την τρομοκρατία.
 Οι καθηγητές με έγγραφα που έστειλαν προς τον υπουργό Δικαιοσύνης Μιχ. Σταθόπουλο, εκφράζουν ευθέως την αντίθεσή τους στη θέσπιση νέας ποινικής νομοθεσίας και ειδικού νόμου για το οργανωμένο έγκλημα, τονίζουν ότι το υφιστάμενο νομοθετικό πλαίσιο είναι επαρκές και επισημαίνουν ότι η αναποτελεσματικότητα του κατασταλτικού μηχανισμού δεν μπορεί να αποτελεί άλλοθι για την αλλαγή της νομοθεσίας. Θεωρούν, πάντως, σκόπιμες κάποιες μεταρρυθμίσεις, μικρής όμως έκτασης.
 Aπό την πλευρά του, ο υπουργός Δικαιοσύνης δηλώνει ότι είναι ανοιχτός στο διάλογο, ο οποίος βεβαίως προϋποθετει και τη διατύπωση αντίθετων απόψεων και ξεκαθαρίζει ότι δεν έχει καταλήξει σε διαμορφωμένες θέσεις. Αν και συμμερίζεται την άποψη ότι το πρόβλημα που λέγεται οργανωμένο έγκλημα δεν λύνεται με νόμους, επισημαίνει ότι η νομοθεσία ούτως ή άλλως πρέπει να εκσυγχρονιστεί, με σεβασμό, όμως, στα ατομικά δικαιώματα. Προσθέτει, πάντως, ότι το προσχέδιο που θα συντάξει η επιτροπή θα τεθεί υπόψη των δύο καθηγητών, για να υποβάλουν τυχόν παρατηρήσεις τους.
 «Η έκταση του έργου και η μεγάλη σημασία των μελετώμενων μεταρρυθμίσεων, σε συνδυασμό με το σύντομο χρονικό όριο που τάχθηκε και τη διαμονή μας στη Θεσσαλονίκη, καθιστά αδύνατη την παραπέρα συμμετοχή μας», αναφέρουν στην επιστολή τους οι κ.κ. Μανωλεδάκης και Παρασκευόπουλος.
 «Αν και οι μεταρρυθμίσεις σχεδιάζονται ειδικά για το οργανωμένο έγκλημα, μπορεί να οδηγήσουν στη θέσπιση των πρώτων παρεκκλίσεων από πάγιες ώς τώρα ρυθμίσεις του Ποινικού Δικαίου και της Ποινικής Δικιονομίας και να δοκιμάσουν τις αντοχές των δικαιοκρατικων βάσεων του ποινικού μας συστήματος. Χρειάζονται, λοιπόν, να μελετηθούν σε βάθος και επί πολύ».
 «Ως προς τις ενδεχόμενες δικονομικές τροποποιήσεις, θα πρέπει να τονιστεί ότι δεν είναι σκόπιμη η συρρίκνωση του κράτους δικαίου και η κατάργηση των δικονομικών εγγυήσεων με πρόσχημα την αντιμετώπιση του οργανωμένου εγκλήματος.
Η αναποτελεσματικότητα του κατασταλτικού μηχανισμού (λόγω απαρχαιωμένων μέσων ή ελλιπούς εκπαίδευσης κλπ.) στην αντιμετώπιση αυτού του είδους εγκληματικότητας δεν μπορεί να εξακολουθεί να καλύπτεται με το άλλοθι της δήθεν ελλιπούς ή επιεικούς νομοθεσίας».
 Οι καθηγητές θεωρούν ότι πρέπει να γίνουν οι ακόλουθες μεταρρυθμίσεις: 
 - Να τροποποιηθεί το άρθρο 187 ΠΚ για τη σύσταση και συμμορία, που έχει εντελώς απαρχαιωμένη διατύπωση, ως εξής: Οποιος συμμετέχει σε οργάνωση που έχει ως σκοπό τη διάπραξη κακουργημάτων, τιμωρείται με φυλάκιση τουλάχιστον ενός έτους. Αν τελέστηκε ένα ή περισσότερα από τα σκοπούμενα κακουργήματα, ο δράστης τιμωρείται με κάθειρξη ώς δέκα χρόνια, αν δεν συντρέξει περίπτωση βαρύτερης τιμώρησής του με άλλη διάταξη».
 - Να καθιερωθούν μέτρα προστασίας μαρτύρων, συμπεριλαμβανομένων και αυτών που καταγγέλλουν κυκλώματα σωματεμπορίας.
 - Να καθιερωθεί προδικαστική αρμοδιότητα του Συμβουλίου Εφετών με αμετάκλητο βούλευμα, ώστε να συντομευτεί η προδικασία. Να γίνεται δηλαδή η κρίση των υποθέσεων αποκλειστικά από το Συμβούλιο Εφετών σε πρώτο και τελευταίο βαθμό, εφόσον η ποινική δίωξη ασκείται για κακούργημα.
 - Να θεσπιστούν διοικητικά μέτρα σε βάρος εμπλεκόμενων νομικών προσώπων. Αν, δηλαδή, αποδειχθεί ότι μια τράπεζα εμπλέκεται σε ξέπλυμα βρώμικου χρήματος, να
