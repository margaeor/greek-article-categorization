Η Εθνική Ανδρών αντιμετωπίζει πολλά προβλήματα τούτο τον καιρό, κι αν κανείς ρίξει μια ματιά στην τρέχουσα αγωνιστική κατάσταση των (ελληνικών) συλλόγων κορυφής που την τροφοδοτούν με στελέχη, αντιλαμβάνεται ότι απόψε εναντίον της Φινλανδίας στο Ολυμπιακό Στάδιο (8.15, ΕΤ-1, διαιτητής ο Ιταλός Πιερλουίτζι Κολίνα) δεν υπάρχουν περιθώρια για «καλλιγραφίες» στο χορτάρι επάνω.
 Τα πάντα, στη λογική του συγκεκριμένου ματς, αρχίζουν και τα πάντα, επίσης, καταλήγουν στον ένα και μοναδικό κρίσιμο παρονομαστή: Το αποτέλεσμα. Καλώς ή κακώς, η νίκη δεν είναι τίποτε λιγότερο και τίποτε περισσότερο από ικανή και αναγκαία συνθήκη, ώστε να δικαιούμαστε (και μετά τον αγώνα) να συζητούμε για τις προοπτικές διεκδίκησης τής, ούτως ή άλλως απίθανης, πρόκρισης. Ειδάλλως, θα 'ναι σαν να φεύγουμε από το προσκήνιο νωρίς-νωρίς.
 Οι διεθνείς, που ολοκλήρωσαν την προετοιμασία τους με την προπόνηση χθες βράδυ στο Μαρούσι, παρακολούθησαν σε βιντεοκασέτα την αναμέτρηση Φινλανδίας-Αλβανίας (2-1) στο Ελσίνκι στις 2 Σεπτεμβρίου, ματς που έγινε την ίδια βραδιά κατά την οποία η γαλανόλευκη ομάδα έπαιζε με τη Γερμανία στο Αμβούργο, και είχαν την ευκαιρία να δουν «με τα μάτια τους» ότι ο Δανιήλ δεν τους έλεγε... ψέματα.
 Οτι, δηλαδή, η νέα Εθνική Φινλανδίας (το μόνο κοινό σημείο που τη δένει με το παρελθόν της είναι πως εξακολουθεί να) στηρίζεται μεν στην ηγετική προσωπικότητα του Γιάρι Λίτμανεν, όμως κατά τα λοιπά έχει αποστασιοποιηθεί από το κλασικό μοντέλο του «φίζικαλ» παιχνιδιού. Δεν στηρίζεται ούτε στον όγκο ούτε στην εναέρια ισχύ, αλλά στην ταχύτητα των ακραίων, στην ισορροπία και στις γρήγορες επιστροφές, στην κυκλοφορία της μπάλας χαμηλά. Δεν διαθέτει τεχνική με ανταγωνιστική ποιότητα, μα κι αυτή που έχει αρκεί για ζημιές σε τακτική αντεπιθέσεων.
 Η ελληνική ομάδα θα παίξει (ξεκάθαρο) 4-3-3. Ο Νικοπολίδης, τερματοφύλακας. Στην άμυνα δεξιά ο Μπασινάς ή ο Αμανατίδης, λίμπερο ο Ουζουνίδης, στόπερ ο Αμανατίδης ή ο Πατσατζόγλου, αριστερά ο Γεωργάτος. Κεντρικοί μέσοι ο Πατσατζόγλου ή ο Μπασινάς (για τον Λίτμανεν), ο Ζαγοράκης και ο Καραγκούνης. Προωθημένοι, στην κορυφή ο Χούτος και πλάγια ο Γεωργιάδης κι ο Λυμπερόπουλος. Ο Κυπαρίσσης κι ένας απ' τους Αντζα, Βενετίδη, Ζήκο, Λάκη, Μαυρογενίδη, Ναλιτζή, Πουρσανίδη θα περισσέψουν εκτός δεκαοκτάδας, οι υπόλοιποι κι ο Κατεργιαννάκης θα καθήσουν στον πάγκο. 
 Η Φινλανδία παρατάσσεται σε 4-5-1 διάταξη, μεταβλητή (με τους δύο «Ολλανδούς» χαφ-εξτρέμ, αριστερά τον Κόλκα της Αϊντχόφεν και δεξιά τον Νούρμελα της Χέιρενφεϊν) σε 4-3-3. Νέα πρόσωπα στην ενδεκάδα είναι οι ακραίοι οπισθοφύλακες Ρέινι και Ιλονεν, αντικαταστάτες του τιμωρημένου Σάαρινεν και του τραυματία Τουρπέινεν, αλλά και ο μέσος-σκόρερ του νικητήριου γκολ εναντίον της Αλβανίας (τότε «χρυσή αλλαγή») Ριιχιλάχτι.
 Τερματοφύλακας παίζει ο Γιαασκελάινεν της αγγλικής Μπόλτον, σέντερ-μπακ ο Χίπια της Λίβερπουλ και ο Τίχινεν της νορβηγικής Βίκιγκ Στάβαγκερ. Ο τρίτος, δίπλα σε Ριιχιλάχτι και Λίτμανεν, μέσος είναι ο Βαλάκαρι της Ντάρμπι Κάουντι. Και σέντερ-φορ, ο 19χρονος Μίκαελ Φόρσελ, δανεικός από την Τσέλσι στην Κρίσταλ Πάλας.
 Τη δεκαοκτάδα συμπληρώνουν ο γκολκίπερ Νίεμι της σκωτικής Χαρτς, οι αμυντικοί Σάλι, Χέλιν, ο μέσος Βις και οι μεσοεπιθετικοί Γιόχανσον (από τη Ρέιντζερς στην Τσάρλτον), Κούκι. Ο τελευταίος, ο Σέφκι Κούκι της Γιόκεριτ, φινλανδοποιημένος Αλβανός Κοσοβάρος! 
