Οχι ραδιοφωνικές μεταδόσεις, όχι σινγκλ, όχι βίντεο κλιπ, όχι παγκόσμιες περιοδείες. Στον παντοδύναμο κόσμο των άγραφων κανόνων αλλά και των έγγραφων νόμων της δισκογραφίας, πέντε Αγγλοι μουσικοί διεκδικούν το δικαίωμα της αυτοδιάθεσης και της ελευθερίας. Αλλά, τι περίεργο! Ακριβώς αυτή η τακτική τους εξυπηρετεί το μάρκετινγκ του νέου τους δίσκου. Οπότε «δεν πα' να κάνουν ό,τι θέλουν;», όπως θα σκεφτόταν και ένα έξυπνο στέλεχος δισκογραφικής εταιρείας...
Οι Radiohead έχουν κερδίσει το δικαίωμα να κάνουν κατά μία έννοια ό,τι θέλουν ή, αν μη τι άλλο, να κάνουν σαφές ό,τι δεν θέλουν, τώρα που ο νέος τους δίσκος, το πολυαναμενόμενο «Kid A», κυκλοφορεί. Τα τέσσερα ηχηρά «όχι» τους, που ανέτρεψαν τις συνήθεις μεθόδους προώθησης ενός δίσκου, έγιναν εξαρχής σεβαστά, αφού άλλωστε ήταν ακριβώς αυτές οι αρνήσεις που έριξαν λάδι στη φωτιά της δημοσιότητας. Οσοι ξέρουν τους πέντε τύπους από την Οξφόρδη και τη βαθύτατα συνειδητοποιημένη στάση τους ­στάση που εκφράζεται συχνά και οφείλεται κατά κύριο λόγο στον τραγουδιστή τους, Τομ Γιορκ­ ξέρουν ότι δεν το κάνουν επίτηδες. Ισως μάλιστα να προτιμούσαν αυτό τον καιρό να εξαφανιστούν εντελώς.
«Πώς να εξαφανιστείς εντελώς» («How to disappear completely») είναι και ο τίτλος ενός από τα καινούργια τους τραγούδια, ένα τραγούδι-ωδή στην απομόνωση και την απελπισία. Αυτό, και τα υπόλοιπα 9 κομμάτια του δίσκου, φτιάχνουν μία 50 λεπτη συλλογή ήχων και ιδεών, σύνθεσης και πειραματισμού, «που αντιστέκεται στην κατηγοριοποίηση», όπως γράφει χαρακτηριστικά η «Νάσιοναλ Ποστ».
Διαφορετική άποψη έχει ο «Ομπζέρβερ»: «Το πρόβλημα με το Kid AΣ», ανέφερε προτού ακόμη να κυκλοφορήσει ο δίσκος στην αγορά, «δεν είναι ότι το άλμπουμ έχει ένα χαρακτήρα ριζοσπαστικό και πειραματικό, αλλά το γεγονός ότι δεν είναι ενδιαφέρον. Η μουσική και οι στίχοι κρύβουν κάποιες ενδιαφέρουσες ιδέες, που μάλλον δεν κατάφεραν να ολοκληρωθούν. Η αρετή του άλμπουμ είναι ο αποσπασματικός του χαρακτήρας στη σύνθεση όπου τα φωνητικά, οι κιθάρες, τα χορωδιακά μέρη και ασυνήθιστοι οικιακοίΣ ήχοι συνδυάζονται με ένα άμπιεντ ηλεκτρονικό ήχο. Εάν ο δίσκος ήταν μία πρόχειρη πειραματική ηχογράφησηΣ θα ήταν σπάνιο υλικό για φανατικούς συλλέκτες. Τώρα, όμως, ακούγεται σαν μία πρόβα του γκρουπ για το επόμενο άλμπουμ του». Διαφορετική άποψη είχαν όσοι, λίγοι και τυχεροί, άκουσαν κάποια από τα νέα τραγούδια στην περιορισμένη καλοκαιρινή περιοδεία του συγκροτήματος που περιλάμβανε βέβαια και την Ελλάδα (Αθήνα και Θεσσαλονίκη) τον Ιούνιο, μαζί με μερικές ακόμα ευρωπαϊκές χώρες (Ιταλία, Γαλλία, Γερμανία και φυσικά Αγγλία), όσες οι ίδιοι επέλεξαν με γνώμονα όχι τι πρέπει, αλλά τι θέλουν. Στον κατάλογο των περιοχών που οι 5 τους θέλουν ακόμα να επισκεφτούν, των ελάχιστων τυχερών περιοχών, δηλαδή, που θα ακούσουν «live» κάποια κομμάτια του «Kid A», είναι ακόμη το Τορόντο (17/10) και το Λος Αντζελες (19/10). Μετά τέρμα.
«Η αλήθεια είναι ότι δεν είχαμε άλλη επιλογή», λέει ο Εντ Ο' Μπράιαν, κιθαρίστας του συγκροτήματος. «Επρεπε», προσθέτει, «να λειτουργήσουμε έτσι. Σκεφτήκαμε πως αν πρόκειται να συνεχίσουμε να ασχολούμαστε με αυτό, υπάρχουν ορισμένα πράγματα που δεν μπορούμε να κάνουμε. Δεν μπορούμε να κάνουμε ατελείωτες περιοδείες και δεν μπορούμε να φεύγουμε για παγκόσμια περιοδεία ταξιδεύοντας συνεχώς επί 14 μήνες μετά την κυκλοφορία του δίσκου, γιατί αν τα κάνουμε όλα αυτά, τότε στο τέλος δεν θα υπάρχει πλέον συγκρότημα».
Οι κακές γλώσσες λένε ότι οι Radiohead είναι σε θέση να λαμβάνουν τέτοιες αποφάσεις, αφού το προηγούμενο άλμπουμ τους, το «ΟΚ Computer», το τρίτο της καριέρας τους, και αυτό που έγινε αιτία να τους ανακαλύψει ο κόσμος, πούλησε συνολικά 4,5 εκατομμύρια αντίτυπα.
«Κι όμως είναι πάρα πολύ σπάνιο για ένα συγκρότημα με τόσο μεγάλη δύναμη να προσπαθεί συνειδητά να αλλάξει τους κανόνες της δισκογραφικής βιομηχανίας», απαντά ένας εκ των Βρετανών θαυμαστών τους. 
«Είναι σπάνιο, αλλά είναι Ο.Κ.», προσθέτει η επικεφαλής των δημοσίων σχέσεων της ΕΜΙ στον Καναδά. «Και επιπλέον, μας δίνει τη δυνατότητα να χρησιμοποιήσουμε τη δημιουργικότητά μας για να οδηγήσουμε τη μουσική τους στο κοινό». Η «δημιουργικότητά» τους μεταφράζεται απλά στη χρήση της νέας τεχνολογίας: στην ιστοσελίδα των Radiohead υπάρχουν πληροφορίες για το νέο τους δίσκο και φωτογραφικό υλικό. Συνεπώς ούτε σ' αυτή την περίπτωση υπάρχει πρόβλημα.
Το πρόβλημα είναι όταν ο ενθουσιασμός για τον καινούργιο δίσκο θα περάσει. Εκτός κι αν δεν περάσει εύκολα...                ΕΠΙΜΕΛΕΙΑ: Ν.ΧΑΤΖ.
