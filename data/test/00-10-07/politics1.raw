 Σαφή προειδοποίηση προς τα στελέχη του ΠΑΣΟΚ να προσέχουν τι κάνουν, ακόμη και στην ιδιωτική και επαγγελματική ζωή τους, απηύθυνε ο Κώστας Σημίτης, αποδοκιμάζοντας, για πρώτη φορά ο ίδιος ανοιχτά, τόσο τον Χρήστο Ροκόφυλλο όσο και τα στελέχη που κατηγορούνται ότι συναναστρέφονται με επιχειρηματίες, σε κότερα ή μη.
 Εξοργισμένος από την πρόσφατη ενέργεια του πρώην υπουργού κ. Ροκόφυλλου, να μεταβεί στα γραφεία τής υπό κατηγορίαν εταιρείας «Μινωικές Γραμμές», ο πρωθυπουργός τον αποδοκίμασε δημόσια, από το βήμα της Κεντρικής Επιτροπής του ΠΑΣΟΚ, αν και προσωπικός του φίλος: «Είναι αναφαίρετο δικαίωμα κάθε συντρόφου -είπε- να ασκεί το επάγγελμά του. Αλλά είναι αναφαίρετο δικαίωμα του ΠΑΣΟΚ να διαχωρίζει τη θέση του από τις επαγγελματικές επιλογές των στελεχών του».
 Και για να μη μείνει καμία αμφιβολία για το τι εννοεί, πρόσθεσε: «Κανείς δεν είναι υποχρεωμένος να ενταχθεί στο ΠΑΣΟΚ. Οποιος όμως εντάσσεται, οφείλει να συμπεριφέρεται με κοινωνική υπευθυνότητα και ευαισθησία. Ιδίως όσοι συμμετέχουν ενεργά στην πολιτική ζωή πρέπει να δίνουν το παράδειγμα. Δεν ταιριάζει, επικαλούμενοι επαγγελματικούς λόγους, να δίνουν βαρύνουσα σημασία στην ηθική ποιότητα των υποθέσεων που εξετάζουν ή αναλαμβάνουν. Αυτό ισχύει για κάθε στέλεχος. Η συμπεριφορά μας δίνει μήνυμα. Να μην το ξεχνάμε».
 Ομως ο πρωθυπουργός δεν περιορίστηκε στην περίπτωση Ροκόφυλλου. Αποδοκίμασε, εμμέσως πλην σαφώς, και τα στελέχη εκείνα που είτε συμπεριφέρονται προκλητικά στην ιδιωτική ζωή τους είτε, όπως φημολογείται, αναπτύσσουν σχέσεις με οικονομικά συμφέροντα. «Καθένας μας, ακόμη και στην ιδιωτική του ζωή, δίνει παράδειγμα και πρέπει να προσέχει τις επιλογές του, γιατί δίκαια ο λαός μάς παρατηρεί και μας κρίνει», είπε.
 - Επανέλαβε τη διαβεβαίωση ότι «θα χυθεί άπλετο φως» στη ναυτική τραγωδία και «θα επιταχυνθεί η δικαστική διέρευνσή της».
 - Εξαπέλυσε οξύτατη επίθεση εναντίον των κομμάτων της αντιπολίτευσης -και κυρίως της Ν.Δ.- κατηγορώντας τα ότι «έχουν εγκαταλείψει ανοιχτά την πολιτική αντιπαράθεση και έχουν επιλέξει συνειδητά τη μετατροπή της πολιτικής ζωής σε ένα θολο τοπίο διαπλοκής, διαπλοκολογίας, σκανδαλολογίας, πολιτικής διαβολής και συκοφαντίας». Ο κ. Σημίτης προσδιόρισε ως στόχο αυτής τη τακτικής της Ν.Δ. «να διαβληθεί η κυβέρνηση, να παραλύσει η πολιτική ζωή και να αδρανοποιηθεί η κυβερνητική και κρατική λειτουργία».
 - Kάλεσε όλα τα κυβερνητικά και κομματικά στελέχη να συμβάλουν στην υλοποίηση του κυβερνητικού έργου και να υπερασπίζονται τις επιλογές της κυβέρνησης, εκφράζοντας έτσι, για άλλη μια φορά, την ενόχλησή του από την απουσία των κορυφαίων στελεχών τις τελευταίες μέρες. Ο κ. Σημίτης αποδοκίμασε τη νοοτροπία ότι «τα πράγματα μπορούν να τρέξουν μόνα τους» και αποδοκίμασε «τις προσωπικές στρατηγικές ανέλιξης», φράση που αποτελεί σαφή αιχμή για την τακτική των λεγόμενων πρωτοκλασάτων στελεχών». Οφείλουμε να έχουμε επιθετική παρουσία υπέρ των απόψεων και της πολιτικής μας, όπου είναι δυνατόν, στα μέσα ενημέρωσης, στις ευρύτερες συζήτησης και άλλου», είπε.
 Ο πρωθυπουργός ανέφερε ότι «υπάρχουν πολλές Ελλάδες» που διαφέρουν μεταξύ τους. Υπάρχει -εξήγησε- η Ελλάδα του ζόφου, της δυστυχίας και της καθυστέρησης, αλλά και η Ελλάδα της ανάπτυξης και της ευημερίας». Ηταν μια συνέχεια όσων είπε προχθές στη Βουλή και ερμηνεύτηκαν ως αναφορά του στην «ανίσχυρη» Ελλάδα. Χθες έκανε μια πρόσθετη αναφορά: «Στρατηγικός μας στόχος -είπε- ήταν και είναι η ισχυρή κοινωνία, να προωθήσουμε την πραγματική σύγκλιση με τις άλλες ευρωπαϊκές χώρες, ώστε η Ελλάδα να είναι πιο αναπτυγμένη χώρα, με ασφάλεια και σιγουριά για το αύριο».
