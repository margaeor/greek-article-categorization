 Την πτώση «της τελευταίας δικτατορίας στην Ευρώπη» χαιρέτισε σύσσωμη η ηγεσία του Μαυροβουνίου και τάχθηκε υπέρ του διαλόγου με τη Σερβία, άποψη με την οποία συμφώνησε και ο εκλεγμένος πρόεδρος της Γιουγκοσλαβίας, Βόισλαβ Κοστούνιτσα, δηλώνοντας ότι οι σχέσεις των δύο χωρών θα εξεταστούν με ηρεμία και ότι θα μεταβεί σύντομα στην άλλη Δημοκρατία της Ομοσπονδίας.
 Ο φιλομεταρρυθμιστής πρόεδρος του Μαυροβουνίου, Μίλο Τζουγκάνοβιτς, χαιρέτισε τη λαϊκή εξέγερση εναντίον του Σλόμπονταν Μιλόσεβιτς, λέγοντας ότι έπεσε «ο τελευταίος προμαχώνας της δικτατορίας» στην Ευρώπη. Ο ίδιος εξέφρασε την ελπίδα ότι η Σερβία και το Μαυροβούνιο μπορούν τώρα να αναπτύξουν καλύτερες σχέσεις. «Η Σερβία περίμενε πολύ καιρό αυτή τη μέρα, κατά την οποία το ελεύθερο πνεύμα του λαού θα μιλούσε», δήλωσε ο Τζουγκάνοβιτς. «Οι Σέρβοι κατάφεραν να βρουν το κουράγιο και να μετατρέψουν τη θετική ενέργεια που καταπιεζόταν για πολλά χρόνια, σε μια νίκη εναντίον του Μιλόσεβιτς, η πολιτική του οποίου προκάλεσε αρκετό πόνο σε όλους στην περιοχή, αλλά κυρίως στο σερβικό λαό», δήλωσε ο Τζουγκάνοβιτς. Το προσκείμενο στον Μιλόσεβιτς Σοσιαλιστικό Κόμμα του Μαυροβουνίου, του Μομίρ Μπουλάτοβιτς, χαιρέτισε τη νίκη του Κοστούνιτσα στις προεδρικές εκλογές της Γιουγκοσλαβίας, επιβεβαιώνοντας την απομόνωση του εκδιωχθέντος Μιλόσεβιτς.
 Ο Τζουγκάνοβιτς είπε ότι οι δύο τελευταίες συνιστώσες της ομοσπονδιακής Γιουγκοσλαβίας πρέπει να αναθεωρήσουν τη συνεργασία τους. «Πιστεύω ότι με δεδομένη τη νίκη των δημοκρατών πολιτικών στο Βελιγράδι, υπάρχει σαφής ευκαιρία για τη δημιουργία μιας νέας και υγιούς σχέσης μεταξύ του Μαυροβουνίου και της Σερβίας», δήλωσε.
 Ο Κοστούνιτσα τόνισε ότι θα υπάρξουν σοβαρές διαπραγματεύσεις και με τις δύο πλευρές στο Μαυροβούνιο, τον Τζουγκάνοβιτς και τον Μπουλάτοβιτς και ότι οι σχέσεις των δύο χωρών θα ρυθμιστούν από νέο Σύνταγμα. Είπε ότι ο διάλογος θα πρέπει να γίνει με ηρεμία. «Ασφαλώς θα πρέπει να εξεταστούν οι διαθέσεις των δύο λαών, είτε με δημοψήφισμα είτε με εκλογές», είπε και πρόσθεσε ότι θα ακολουθηθεί το πάγιο έθιμο ότι εφόσον ο πρόεδρος είναι από τη Σερβία ο πρωθυπουργός θα είναι από το Μαυροβούνιο. Η προσωπικότητα που θα επιλεγεί θα πρέπει να είναι από το Σοσιαλιστικό Λαϊκό Κόμμα, που συμμετείχε στις εκλογές και θα πρέπει να είναι ευρείας αποδοχής με συνενωτικές τάσεις και επαφές με το άλλο κόμμα. Ανέφερε τους δύο αντιπροέδρους του κόμματος, Πρέντραγκ Μπουλάτοβιτς και Ζόραν Ζίζιτς.
