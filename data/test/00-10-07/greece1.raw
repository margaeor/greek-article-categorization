 «Τα μηνύματα» του «Εξπρές Σάμινα» αποκωδικοποιεί ο ειδικός εφέτης-ανακριτής με τη συνδρομή του πλοηγού Ηλία Στεφανάκου, ο οποίος είναι ένας από τους δύο πραγματογνώμονες της υπόθεσης. Μάλιστα, ο ίδιος ο πραγματογνώμονας δήλωσε ότι ανεξάρτητα από κλήση του ανακριτή, «αμέσως μόλις έγινε ο ορισμός του κυρίου Καραδημητρίου ένιωσε την ανάγκη, ως όφειλε, να προσέλθει στην ανάκριση και για να τον ενημερώσει για τα μέχρι στιγμής αποτελέσματα της πραγματογνωμοσύνης αλλά και για να λάβει οδηγίες για την περαιτέρω εξέλιξή της». Αξιοσημείωτο πάντως είναι ότι οι δυο τους, ειδικός εφέτης-ανακριτής και πραγματογνώμονας, έμειναν κλειδωμένοι για ώρες στο γραφείο του κυρίου Καραδημητρίου εξετάζοντας εξονυχιστικά ένα προς ένα τα ευρήματα από το ναυάγιο του «Εξπρές Σάμινα».
 Πρόκειται για ευρήματα κυρίως από τη γέφυρα του πλοίου, αναμεσά τους και έγγραφα που θεωρούνται στοιχεία σημαντικά, μιας και «μιλάνε» για την κατάσταση βασικών οργάνων του. Μάλιστα, η κίνηση αυτή του ανακριτή, αμέσως μόλις ανέλαβε τη διερεύνηση της υπόθεσης να καλέσει κατ' αρχάς τον πραγματογνώμονα, φανερώνει την πρόθεσή του να συλλέξει το συντομότερο δυνατόν στοιχεία σχετικά με την κατάσταση οργάνων του πλοίου προκειμένου να καταλήξει σε συμπεράσματα αναφορικά με το αξιόπλοο του «Εξπρές Σάμινα». Αλλωστε, ο Νίκος Καραδημητρίου οφείλει σε εύλογο χρονικό διάστημα να έχει συγκεντρώσει όλο εκείνο το ανακριτικό υλικό που απαιτείται για να προχωρήσει την προσωποποίηση του κακουργήματος της έκθεσης σε κίνδυνο, ώστε να καλέσει σε απολογία τούς κατά το νόμο υπευθύνους της «Μίνοαν».
 Και μία από τις ανακριτικές μεθόδους που ακολουθεί προς αυτή την κατεύθυνση, πέρα από τη συλλογή άλλων σχετικών εγγράφων-στοιχείων, είναι να αποκρυπτογραφεί τα χνάρια, «όσα έχουν απομείνει», από το ναυάγιο του πλοίου. Για την οικονομία μάλιστα του χρόνου οι δύο ανακριτές, ο ειδικός εφέτης Νίκος Καραδημητρίου και ο αναπληρωτής Δημήτρης Χονδρογιάννης, σκέφτονται να αναλάβουν ο καθένας από έναν τομέα διερεύνησης ώστε, προχωρώντας παράλληλα, να συνθέσουν κατά το συντομότερο δυνατόν όλα τα κομμάτια του παζλ. Ενας μάλιστα από τους δύο ενδέχεται να χρειαστεί να ταξιδέψει στους τόπους διαμονής θυμάτων της ναυτικής τραγωδίας που δεν είναι σε θέση να έρθουν στη Σύρο ώστε να λάβει απ' όλους ένορκες μαρτυρικές καταθέσεις.
 Αξίζει τέλος να σημειωθεί, ότι πολύ σημαντικό, όπως τόνιζαν δικαστικοί κύκλοι για τη διαλεύκανση της υπόθεσης, είναι το έργο των δυτών -έχουν οριστεί από τις δικαστικές και τις λιμενικές αρχές- γι' αυτό και πρέπει να είναι ιδιαίτερα προσεκτικοί και να αφεθούν ανεπηρέαστοι να ολοκληρώσουν την αποστολή τους.
