Δυο μέρες μετά και το ντέρμπι της Τούμπας... συνεχίζεται. Αυτή τη φορά εκτός αγωνιστικού χώρου. Ο ΠΑΟΚ εξαπέλυσε χθες νέα επίθεση κατά του Βίκτωρα Μητρόπουλου, τον οποίο θεωρεί ως ηθικό αυτουργό για τα σφυρίγματα του διαιτητή Γιώργου Κασναφέρη, ζητώντας την απομάκρυνσή του από την προεδρία της ΕΠΑΕ, την ανεξαρτητοποίηση της διαιτησίας από ΕΠΑΕ και ΕΠΟ, αλλά και την καθιέρωση του θεσμού του αθλητικού εισαγγελέα -όπως στην Ιταλία- ο οποίος θα επιβάλλει ποινές βάσει των όσων καταγράφονται στο βίντεο. 
 Παράλληλα, η διοίκηση της ΠΑΕ θέλει να προσφύγει και στην UEFA για τη διαιτησία του Κασναφέρη και προσπαθεί να βρει τρόπους ώστε να προωθήσει στην ευρωπαϊκή συνομοσπονδία κασέτα με τα επίμαχα στιγμιότυπα του προχθεσινού ντέρμπι, για να πετύχει την τιμωρία του διεθνή διαιτητή. 
 Την ίδια στιγμή, στην αντίπερα όχθη, οι παίκτες και παράγοντες του Ολυμπιακού αντιπαρέρχονται των ισχυρισμών των Θεσσαλονικέων και υποστηρίζουν μετ' επιτάσεως ότι «πήραμε τη νίκη στην Τούμπα επειδή παίξαμε καλύτερα και όχι επειδή μας βοήθησε ο διαιτητής». 
 Ο Β. Μητρόπουλος, από την πλευρά του, τόνισε ότι «η ΕΠΑΕ βάσει των κανονισμών θα προχωρήσει σε παραπομπή στις πειθαρχικές επιτροπές όλων των διαιτητών που προκαλούν το δημόσιο αίσθημα» και κάλεσε τόσο τον αρχιδιαιτητή Βασίλη Νικάκη όσο και τα υπόλοιπα μέλη της Κεντρικής Επιτροπής Διαιτησίας να είναι αυστηροί σε βάρος των διαιτητών αυτών.
 Πάντως, ο παρατηρητής διαιτησίας του Κασναφέρη στο ντέρμπι της Τούμπας, Κυριάκος Κοντογιαννίδης, με την έκθεσή του δεν παραπέμπει τόσο το διεθνή ρέφερι όσο τους βοηθούς του, κάτι το οποίο όμως θα κάνει σύμφωνα με πληροφορίες -βάσει των κανονισμών- στη σημερινή της συνεδρίαση η Εκτελεστική Επιτροπή της ΕΠΑΕ.
