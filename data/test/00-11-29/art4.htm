<html><!--
Web Author:  Αριστείδης Παλιούρας email: aris@enet.gr
--><head><title>E Online - ΤΕΧΝΕΣ</title></head><BODY BGCOLOR="#FFFFFF"><!--msnavigation--><table BGCOLOR="#FFFFFF" border="0" cellpadding="0" cellspacing="0" width="100%"><tr><td BGCOLOR="#FFCC00" valign="top" width="1%">
<P ALIGN="CENTER"><IMG SRC="../../standard/gia.gif" ALT="ΕΛΕΥΘΕΡΟΤΥΠΙΑ - Για να μη μένετε θεατές στα γεγονότα" WIDTH=100 HEIGHT=92><BR><FONT SIZE=2><B>

Τετάρτη   29/11/2000
</B></FONT>

		<BR>

		<BR>

		<A HREF="../../keimena/kairos/kairos.htm"> <IMG SRC="../../standard/kairos.gif" ALT="ΚΑΙΡΟΣ" WIDTH="89" HEIGHT="55" BORDER="0"></A>

		<BR>

		<BR> <b> <font size=2> ΣΤΗΛΕΣ  </font> </b> <BR>

		<BR><A HREF="../../stiles/sfigmos.htm"><IMG SRC="../../standard/lbar/sfigmos.gif" ALT="ΣΦΥΓΜΟΣ" BORDER=0 width=103 height=17></A><BR>

		<A HREF="../../stiles/apopsis.htm"><IMG SRC="../../standard/lbar/apopsis.gif" ALT="ΑΠΟΨΕΙΣ" BORDER=0 width=103 height=17></A><BR>

		<A HREF="../../stiles/politika.htm"><IMG SRC="../../standard/lbar/politika.gif" ALT="ΠΟΛΙΤΚΑ ΠΑΡΑΣΚΗΝΙΑ" BORDER=0 width=103 height=17></A><BR>

		<A HREF="../../stiles/analisi.htm"><IMG SRC="../../standard/lbar/analisi.gif" ALT="ΑΝΑΛΥΣΗ ΓΕΓΟΝΟΤΩΝ" BORDER=0 width=103 height=17></A><BR>

		<A HREF="../../stiles/kafenio.htm"><IMG SRC="../../standard/lbar/kafen.gif" ALT="ΚΑΦΕΝΕΙΟ Η ΕΛΛΑΣ" BORDER=0 width=103 height=17></A><BR>

		<A HREF="../../stiles/diethni.htm"><IMG SRC="../../standard/lbar/diethni.gif" ALT="ΔΙΕΘΝΗ" BORDER=0 width=103 height=17></A><BR>

		<A HREF="../../stiles/prosopa.htm"><IMG SRC="../../standard/lbar/prosopa.gif" ALT="ΠΡΟΣΩΠΑ" BORDER=0 width=103 height=17></A><BR>

		<BR><b><font size=2> ΟΔΗΓΟΙ </font> </b>

		<BR>

		<BR>

		<A HREF="http://193.92.17.20/tv/tvfrm.htm"><IMG SRC="../../standard/lbar/tv.gif" ALT="ΤΗΛΕΟΡΑΣΗ" BORDER=0 width=103 height=17></A><BR>

		<A HREF="../../keimena/cinema/cinema.htm"><IMG SRC="../../standard/lbar/cinema.gif" ALT="ΚΙΝΗΜΑΤΟΓΡΑΦΟΙ" BORDER=0 width=103 height=17></A><BR>

		<A HREF="../../keimena/cinema/theatres.htm"> <IMG SRC="../../standard/lbar/theatres.gif" ALT="ΘΕΑΤΡΑ" BORDER=0 width=103 height=17></A><BR>

		<A HREF="http://www.enet.gr/finance/firstfin.htm"><IMG SRC="../../standard/lbar/xrima.gif" ALT="ΧΡΗΜΑΤΙΣΤΗΡΙΟ" BORDER=0 width=103 height=17></A><BR>

		<A HREF="../../stiles/mediaw.htm"><IMG SRC="../../standard/lbar/mediaw.gif" ALT="ΤΟΥ ΚΟΣΜΟΥ ΤΑ MEDIA" BORDER=0 width=103 height=17></A></P><BR>

		<BR>
		<BR>

		</td></P></td><td valign="top" width="24"></td><!--msnavigation--><td valign="top"><div align="left"><table border="0" width="454"><MAP NAME="FrontPageMap"><AREA SHAPE="CIRCLE" COORDS="367, 41, 11" HREF="../../art.htm"><AREA SHAPE="CIRCLE" COORDS="393, 41, 11" HREF="http://www.enet.gr/"><AREA SHAPE="CIRCLE" COORDS="422, 41, 11" HREF="../../fpage.htm"></MAP>  <tr>    <td width="455"><IMG SRC="../../standard/abar-s.jpg" ALT="ΕΛΕΥΘΕΡΟΤΥΠΙΑ - ΤΕΧΝΕΣ" WIDTH=451 HEIGHT=71 USEMAP="#FrontPageMap" BORDER=0></td>  </tr>  <tr>    <td height="30" width="455"></td>  </tr>  <tr>    <td width="455">



Το κεφάλι μια ψηφιακής γάτας, το λογότυπο του Νapster, έγινε μέσα σε μερικούς μήνες το σύμβολο μιας νέας επανάστασης που θα κατατρόπωνε τις πολυεθνικές της δισκογραφίας. Δίνοντας τη δυνατότητα στον καθένα να κατεβάσει μουσική από το Δίκτυο δωρεάν λατρεύτηκε γρήγορα ως το αντίπαλο δέος στο μουσικό κατεστημένο. Ομως από την πρώτη κιόλας σύγκρουση μαζί του ο ατίθασος αλητόγατος φαίνεται να

μετατρέπεται σε μια υπάκουη σπιτική γατούλα<p>
 Οσο μελάνι χύθηκε για την επανάσταση στη μουσική σκηνή που έφερε η σελίδα του Napster τόση σιωπή κάλυψε την εξαγορά του από μια πολυεθνική. Λίγους μήνες πριν, καθώς ο ιδρυτής του Σόουν Φάνινγκ έμπλεκε σε μια τιτάνια δικαστική διαμάχη με την Ενωση Αμερικανικών Δισκογραφικών Εταιρειών, δηλαδή με όλες τις πολυεθνικές, τα δημοσιεύματα έδιναν και έπαιρναν. Παρά τις διαφορές τους η κεντρική ιδέα ήταν ότι η κολοσσιαία μουσική βιομηχανία απειλούνταν από τον πιτσιρικά που, ως άλλος Λένιν, κήρυξε από το δωμάτιό του και μ' έναν απλό υπολογιστή την επανάσταση στη μουσική σκηνή.<p>
 Αλλά η ιστορία του Napster δεν ήταν τόσο απλή. Είναι μάλλον κοινοτοπία να επαναλαμβάνει κανείς ότι το Ιντερνετ άνοιξε νέους ορίζοντες επικοινωνίας για τους μουσικόφιλους. Το προτελευταίο μεγάλο βήμα ήταν τα MP3s, ένα πρόγραμμα που επέτρεπε σε κάποιον να ακούσει μουσική από το Iντερνετ, αν φυσικά ήταν τόσο τυχερός ώστε να βρει το site που τα περιείχε και να γίνει συνδρομητής. Τα


προβλήματα και οι ατέλειες που είχε αυτό το πρόγραμμα έκαναν πολλούς μουσικόφιλους να αναζητήσουν άλλες διεξόδους.<p>
 Στα δεκαεννιά του χρόνια ο Σόουν Φάνιγκ ήξερε ότι αν δεν τα κατάφερνε αυτός να


βρει ένα νέο τρόπο αλίευσης μουσικών αρχείων, τότε θα ήταν κάποιος άλλος που θα το έκανε. Με αυτή τη λογική ο Σόουν αποφάσισε να επιταχύνει τους ρυθμούς του. Αποκόπηκε λοιπόν από τις παρέες του, σταμάτησε τις σπουδές του και, μέσα σε τρεις μήνες, είχε καταφέρει να φτιάξει ένα νέο πρόγραμμα που έφερε τα πάνω - κάτω στη μουσική βιομηχανία.<p>
 Το Napster έγινε γρήγορα γνωστό σε πολύ κόσμο και μέσα σε δύο χρόνια κατάφερε να συγκεντρώσει 38 εκατομμύρια χρήστες, σε παγκόσμια κλίμακα. Η λογική στην οποία στηρίχτηκε ήταν απλή. Το πρόγραμμα επιτρέπει στους χρήστες να ανταλλάσσουν μεταξύ τους τα αρχεία που θέλουν, αλλά και πληροφορίες χωρίς να παρεμβάλλεται κάποιος διαμεσολαβητής και, το κυριότερο, χωρίς να χρεώνονται καθόλου ό,τι και αν «κατεβάσουν». Το Napster εγκαινίασε μια νέα λογική για τη σχέση μεταξύ χρήστη και πηγής, καταργώντας τους κεντρικούς σέρβερ και μειώνοντας τα περιθώρια κέρδους που θα είχαν οι εταιρείες αλλά και οι καλλιτέχνες από την πώληση των άλμπουμ στην αγορά. Επομένως ο καθένας μπορούσε


να προμηθευτεί το τελευταίο cd της Μαντονα ή των Metallica, χωρίς οι ίδιοι οι καλλιτέχνες να κερδίζουν κάτι από αυτή τη συναλλαγή.<p>
 Κάπως έτσι η μουσική σκηνή διχάστηκε. Ενώ οι εταιρίες προσπαθούσαν να αντιληφθούν το μέγεθος της ζημιάς, οι Metallica και ο ράπερ Dr Dre προχώρησαν σε μηνύσεις, με δικαιολογίες του στιλ «το Napster τρώει το ψωμί των παιδιών μας». Παράλληλα άλλοι, όπως οι Οffspring ή οι Limp Bizkit, ενθουσιάστηκαν από την προοπτική ελευθερίας που προσέφερε σε σχέση με τις δεσμεύσεις των εταιρειών. Το πρόβλημα δεν ήταν μόνο τα χρήματα, έλεγαν οι υποστηρικτές του, αλλά το γεγονός ότι ο κάθε καλλιτέχνης μπορεί να διαδίδει τη δουλειά του χωρίς


να υπόκειται στις πιέσεις της βιομηχανίας. Ο μουσικός θα ήταν πια ανεξάρτητος.<p>
 Αν όμως οι καλλιτέχνες ήταν αναποφάσιστοι, το κοινό ήταν φυσικά υπέρμαχος του Napster. Eβλεπε σ' αυτό το μεγαλύτερο αντίπαλο της μουσικής βιομηχανίας και έναν ανέλπιστο σύμμαχο, που μοίραζε δωρεάν μουσική, ένα αντάρτικο που χτυπούσε


το κέντρο ενός καλολαδωμένου μηχανισμού. Υπάρχει όμως μια ακόμα διάσταση, που δεν αφορά μόνο τη μουσική βιομηχανία, αλλά τον ανεξέλεγκτο χαρακτήρα που φαίνεται να έπαιρνε η εξέλιξη της τεχνολογίας. Με τους χάκερ ή φαινόμενα τύπου


Napster και Microsoft φαίνεται καθαρά ότι ο έλεγχος της εξέλιξης της τεχνολογίας έχει πια ξεφύγει από τα εργαστήρια και έχει βγει στους δρόμους.<p>
 Aλλά ο Σόουν Φάνινγκ αντί για το ρόλο του αντάρτη, που ουσιαστικά τον προόριζαν, επέλεξε κι αυτός το δρόμο του Μπιλ Γκέιτς. Ηδη από τις πρώτες δίκες


διατεινόταν ότι οι εταιρείες δεν χάνουν και τόσα πολλά, αντίθετα αυξάνουν τον τζίρο τους αφού η δωρεάν προσφορά των άλμπουμ λειτουργεί ως ανέλπιστη διαφήμιση. Και το επόμενο βήμα ήταν η πώληση του Napster στην ΒMG και η μετατροπή του από δίκτυο προσφοράς απαλλοτριωμένων άλμπουμ σε σάιτ συνδρομητών. Πολύ πιο διορατική και στρατηγική η εταιρεία προτίμησε, αντί για ένα δικαστικό αγώνα, την αγορά του «τρομερού παιδιού». Τώρα πια μπορείς να κατεβάζεις μόνο τα άλμπουμ που επιτρέπει η εταιρεία και φυσικά πληρώνοντας μια


συνδρομή. Ενώ, ταυτόχρονα, ο εκπρόσωπος της BMG παρότρυνε τις υπόλοιπες πολυεθνικές να ακολουθήσουν το παράδειγμά της, μιλώντας για το «δίκτυο διανομής του μέλλοντος».<p>
 Το Napster, από ελευθεριακό όραμα που θα συνέτριβε τη μουσική βιομηχανία, κατάντησε μια κλασική επιχείρηση πώλησης άλμπουμ. Και το πρόβλημα δεν είναι φυσικά του «πειρατή» Σόουν Φάνινγκ που πούλησε ακριβά την ιδέα του. Είναι όλων


όσοι φαντασιώνονται ότι τέτοιες εμπνεύσεις μπορούν να ταρακουνήσουν το σύστημα. Οσοι έγραφαν διθυράμβους για τον πιτσιρικά, μερικούς μήνες πριν, στολίζοντάς τον με τις δάφνες του επαναστάτη, μετά την εξαγορά προτίμησαν τη σιωπή. Ισως γιατί ο Φάνινγκ δεν εκπλήρωσε τις ουτοπικές προσδοκίες τους. Και συγχρόνως απέδειξε για πολλοστή φορα ότι το σύστημα είναι πολύ πιο ευέλικτο από τους όψιμους αρνητές του.<p>
<b> ΔΗΜΗΤΡΗΣ ΑΝΑΣΤΑΣΟΠΟΥΛΟΣ<p>
 ΓΕΩΡΓΙΑ ΖΑΒΙΤΣΑΝΟΥ</b><p>


</td>  </tr></table></div><p>  <!--msnavigation--></td></tr><!--msnavigation--></table><br><center><table width = 640> <CENTER><b> Επικοινωνήστε με την </b><A HREF="mailto:elef@enet.gr">"E on-line"</A> <p><b> Copyright © 2000 Χ. Κ. Τεγόπουλος Εκδόσεις Α.Ε.</b><br> <br><font size = 2><b> ΑΠΑΓΟΡΕΥΕΤΑΙ </b> η αναδημοσίευση, η αναπαραγωγή, ολική, μερική ή περιληπτική, ή κατά παράφραση, ή διασκευή απόδοση του περιεχομένου της ηλεκτρονικής εφημερίδας με οποιονδήποτε τρόπο, μηχανικό, ηλεκτρονικό, φωτοτυπικό, ηχογράφησης ή αλλο, χωρίς προηγούμενη γραπτή άδεια του εκδότη. Νόμος 2121/1993 και κανόνες Διεθνούς Δικαίου πού ισχύουν στην Ελλάδα.</font></CENTER></table></center></body></html>
