 Καταλυτική ήταν χθες η συζήτηση πέντε προτάσεων για πρόωρες εκλογές στην ισραηλινή Βουλή, αφού ο πρωθυπουργός Ερχούντ Μπάρακ, αισθανόμενος να πιέζεται ασφυκτικά, συμφώνησε στη διεξαγωγή τους και δήλωσε ότι η ημερομηνία θα προσδιοριστεί αργότερα.
 Στην Κνεσέτ ήρθαν χθες για συζήτηση πέντε προτάσεις νόμου που προβλέπουν τη διάλυσή της και την προκήρυξη πρόωρων εκλογών. Τις τέσσερις έχει υποβάλει το δεξιό κόμμα Λικούντ με αρχηγό τον Αριέλ Σαρόν. Κατά τον πρόεδρο της Βουλής, Αβραάμ Μπουργκ, για να υιοθετηθούν με την πρώτη ανάγνωση πρέπει να πάρουν απόλυτη πλειοψηφία, δηλαδή 61 ψήφους. Το δεξιό Κόμμα Λικούντ υποστήριξε ότι αρκεί απλή πλειοψηφία και προσέφυγε στη Δικαιοσύνη.
 Αρχικώς δεν ήταν σαφές αν θα ήταν δυνατόν να συγκεντρώσει κάποια από τις προτάσεις απόλυτη πλειοψηφία. Το απόγευμα όμως δύο μικρότερα κόμματα δήλωσαν ότι θα ψήφιζαν υπέρ των προτάσεων. Ετσι, η πλάστιγγα έγειρε αποφασιστικά υπέρ των εκλογών και ο Μπάρακ αισθάνθηκε ασφυκτική πίεση, μολονότι ακόμα και αν γίνονταν δεκτές οι προτάσεις, η διαδικασία μέχρι τις εκλογές θα ήταν μακρόχρονη, τόσο ώστε να έχει χρόνο για πολιτικούς ελιγμούς. 
 Ετσι πήρε τον λόγο στη Βουλή, δήλωσε ότι δεν φοβάται τις εκλογές και ότι αντιθέτως θα συμφωνήσει στη διεξαγωγή τους, αφού ο Αριέλ Σαρόν υπονόμευσε όλες
τις προσπάθειες για σχηματισμό κυβέρνησης εθνικής ενότητας. Η δήλωσή του απλώς
τερματίζει τη θητεία του περίπου στο μέσον της. Εχει όμως το πλεονέκτημα ότι, μέχρις ότου οριστεί ημερομηνία και φθάσουν τελικώς οι ψηφοφόροι στις κάλπες, οι Παλαιστίνιοι θα πρέπει να σκεφτούν και την πιθανότητα νέος πρωθυπουργός και
συνομιλητής τους να είναι ο αδιάλλακτος Σαρόν. Ετσι ίσως αποφασίσουν να προχωρήσουν σε συνομιλίες με τον Μπάρακ και ίσως έτσι επιτευχθεί συμφωνία. Ο Μπάρακ δήλωσε ότι θα γίνουν οι συνήθεις διπλές εκλογές, μία για τον πρωθυπουργό και μία για τη Βουλή. Είπε ακόμα ότι οι επικεφαλής των κομμάτων θα
 Οι εξελίξεις αιφνιδίασαν και τους βουλευτές, πολύ περισσότερο, καθώς ο κεντρώος συνάδελφός τους Τόμι Λαπίντ είχε δηλώσει ότι ο Μπάρακ και ο Σαρόν είχαν κατ' αρχήν συμφωνήσει σε σχέδιο συγκατοίκησης που ο ίδιος είχε εκπονήσει. 
 Οι συγκρούσεις συνεχίστηκαν και χθες. Ισραηλινά άρματα άνοιξαν πυρ στην περιοχή Ραφάχ, όταν εξερράγη βόμβα την ώρα που δίπλα της περνούσε ισραηλινή περίπολος. Τουλάχιστον 15 άτομα τραυματίστηκαν. Λίγο μετά νεαρός Παλαιστίνιος σκοτώθηκε από ισραηλινά πυρά στο πέρασμα Καρνί, που χωρίζει τη λωρίδα της Γάζας από το Ισραήλ.
