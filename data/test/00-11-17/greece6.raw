 Σαράντα έξι πταίσματα διαγράφονται από τον ποινικό μας χάρτη και μετατρέπονται σε διοικητικές παραβάσεις. Από εδώ και στο εξής η διάπραξή τους θα τιμωρείται μόνον με πρόστιμο και όχι με ποινή φυλάκισης.
 Η περιβόητη αποποινικοποίηση αδικημάτων που δεν έχουν ιδιαίτερη ηθική απαξία γίνεται επιτέλους πραγματικότητα, σε μια προσπάθεια να αποσυμφορηθούν τα δικαστήρια από τον τεράστιο όγκο των υποθέσεων που καλούνται να διεκπεραιώσουν.
 Την απόφαση έλαβε σε χθεσινή συνεδρίασή του το υπουργικό συμβούλιο, ύστερα από
 Με το νέο μέτρο τα Πταισματοδικεία θα απαλλαγούν από την εκδίκαση όλων των πταισμάτων και θα αναλάβουν υποθέσεις αρμοδιότητας των Μονομελών Πρωτοδικείων,
ώστε οι πρωτοδίκες να αφοσιωθούν στην εκδίκαση σοβαρότερων αξιόποινων πράξεων.
Ετσι, πταίσματα όπως η παράνομη άσκηση επαγγέλματος, η διατάραξη ησυχίας, η διατάραξη κυκλοφορίας, η παράνομη μέθη, η παράνομη παρασκευή και παροχή εκρηκτικών υλών, η παράβαση οικοδομικών διατάξεων, καθώς και παραβάσεις διατάξεων που αφορούν την καθαριότητα, τα τρόφιμα, τους αιγιαλούς, την πρόληψη
πλημμυρών κ.ά. θα τιμωρούνται με πρόστιμο. Στις περιπτώσεις όπου για τα αδικήματα αυτά ο Ποινικός Κώδικας προβλέπει βαρύτερη τιμωρία δεν αίρεται φυσικά ο αξιόποινος χαρακτήρας τους.
 Η ρύθμιση αυτή, που αφορά την Ποινική Δικαιοσύνη, σε συνδυασμό με την κατάργηση της προδικαστικής απόφασης στις πολιτικές δίκες, αλλά και το θεσμό της συμβιβαστικής επίλυσης περιουσιακών διαφορών ιδιωτών, στοχεύει στην αποτελεσματικότερη απονομή του δικαίου.
  Συμφωνήθηκε να μην προβλεφθούν υψηλά παράβολα για την άσκηση ένδικων μέσων -έφεσης και αναίρεσης- όπως ζητούσαν οι δικηγορικοί σύλλογοι της χώρας, διότι αυτό θα μπορούσε να αποβεί σε βάρος του απλού πολίτη. «Δεν θέλουμε η απονομή της Δικαιοσύνης να γίνει προνόμιο των πλουσίων», είναι η θέση του υπουργού Δικαιοσύνης.
 Ως αντίβαρο θα θεσπιστεί διάταξη που θα ορίζει ότι ο διάδικος που θα χάνει τη δίκη θα πληρώνει όλη τη δικαστική δαπάνη, δεν θα υπάρχει δηλαδή δυνατότητα συμψηφισμού.
 Για τη σωφρονιστική πολιτική, κατά το μέρος που αφορά την κτιριακή υποδομή, έγινε δεκτή η εισήγηση του κ. Σταθόπουλου, να δοθεί προτεραιότητα στην κατασκευή οχτώ νέων φυλακών που θα παραδοθούν σε χρήση μέσα σε δυόμισι χρόνια,
ώστε να υλοποιηθεί και η δέσμευση της κυβέρνησης για την απομάκρυνση των σωφρονστικών καταστημάτων από τα αστικά κέντρα. Θα προηγηθεί η σύνταξη χωροταξικής μελέτης για όλες τις φυλακές της χώρας, στο πλαίσιο συμμόρφωσης της πολιτείας με σχετική απόφαση του Συμβουλίου της Επικρατείας.
 Δεν ελήφθη απόφαση για την άμεση κάλυψη 2.100 κενών θέσεων δικαστικών υπαλλήλων και το θέμα παραπέμφθηκε προς επίλυση στο μέλλον, παρά το γεγονός ότι ο κλάδος αναμένεται να κλιμακώσει τις αγωνιστικές κινητοποιήσεις.
 Οσον αφορά το πεδίο εφαρμογής των δικαστικών αποφάσεων και των κυρώσεων που επιβάλλουν, ο κ. Σταθόπουλος προανήγγγειλε τη λήψη μέτρων, αφού παραδέχτηκε ότι σήμερα υπάρχουν πολλοί τρόποι διαφυγής. «Πρέπει να υπάρξει αυστηροποίηση ως προς την εφαρμογή των επιβαλλόμενων ποινών. Οταν επιβάλλεται η κύρωση πρέπει και να εκτελείται».
