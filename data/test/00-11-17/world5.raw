 Το πολιτικό στοιχείο προστέθηκε χθες στην εντεινόμενη δικαστική αντιπαράθεση ανάμεσα στους Δημοκρατικούς, από τη μία πλευρά και τους Ρεπουμπλικανούς και την υπουργό Εσωτερικών της Φλόριντα από την άλλη, για την καταμέτρηση των ψήφων στις προεδρικές εκλογές και όλα δείχνουν ότι το θέμα δεν πρόκειται να κλείσει οριστικά τα ξημερώματα του Σαββάτου, όταν θα ανακοινωθούν τα αποτελέσματα της καταμέτρησης και των ψήφων που έχουν σταλεί ταχυδρομικά.
 Δίνοντας νέα πολιτική διάσταση στην αντιπαράθεση, ο δημοκρατικός υποψήφιος Αλ Γκορ δήλωσε έτοιμος να αποδεχθεί τα αποτελέσματα των εκλογών στη Φλόριντα, υπό
την προϋπόθεση ότι θα ληφθούν υπόψη οι ανακαταμετρήσεις με το χέρι και πρότεινε στον Τζορτζ Μπους να συναντηθούν μεταξύ τους «για να βελτιωθεί ο τόνος του διαλόγου στην Αμερική». Αντιμετωπίζοντας το επιχείρημα των Ρεπουμπλικανών ότι είναι άδικο να γίνουν ανακαταμετρήσεις σε τέσσερις μόνο εκλογικές περιφέρειες, που θεωρούνται προπύργιο των Δημοκρατικών, πρότεινε να γίνει ανακαταμέτρηση σε ολόκληρη τη Φλόριντα.
 Είπε ακόμη ότι «θα παλέψει μέχρι τέλους» για να εξασφαλίσει σωστή καταμέτρηση των ψήφων, καθώς είναι θέμα αρχής.
 Δύο ώρες αργότερα, η Ρεπουμπλικανή υπουργός Εσωτερικών της Φλόριντα, Κάθριν Χάρις, απέρριψε τα αιτήματα τεσσάρων εφορευτικών επιτροπών για ανακαταμετρήσεις και δήλωσε ότι τα αποτελέσματα της Φλόριντα θα «κλειδώσουν» το Σάββατο, όταν θα ανακοινωθεί η καταμέτρηση των ψήφων που έχουν σταλεί ταχυδρομικώς.
 Λίγο αργότερα, ο Τζορτζ Μπους απορρίπτει κατηγορηματικά την πρόταση του Γκορ, λέγοντας ότι οι καταμετρήσεις με το χέρι δεν θα είναι «ούτε δίκαιες ούτε ακριβείς», αλλά «χαοτικές». Δηλώνει ότι θα συναντήσει τον Γκορ μόνο όταν ολοκληρωθεί η εκλογική διαδικασία.
 Ακολούθησε προσφυγή των Δημοκρατικών σε δικαστήριο της Φλόριντα, από το οποίο ζητείται η ακύρωση της απόφασης της Χάρις και να διευκρινισθεί ότι επιτρέπεται
η πραγματοποίηση ανακαταμετρήσεων ακόμη και μετά το Σάββατο.
 Πάντως, παρά την αντίθεση της Κάθριν Χάρις, η ανακαταμέτρηση ξανάρχισε χθες στην περιφέρεια Μπρόουαρντ.
