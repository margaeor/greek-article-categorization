 Εντάσεις στην ηγεσία του Βελιγραδίου προκαλεί το θέμα της παραπομπής του ανατραπέντος προέδρου Σλόμπονταν Μιλόσεβιτς σε δίκη, καθώς ο εκ των υπουργών Δικαιοσύνης της Σερβίας Σεάντ Σπάχοβιτς εναντιώθηκε στην άποψη της γιουγκοσλαβικής κυβέρνησης να δικαστεί ο Μιλόσεβιτς στη χώρα του και να μην εκδοθεί.
 Η προσαγωγή του πρώην προέδρου της Γιουγκοσλαβίας ενώπιον δικαστηρίου είναι «αναπόφευκτη» και θα πρέπει να γίνει στο δικαστήριο της Χάγης, δήλωσε ο Σπάχοβιτς. «Δεν μπορούμε να διασφαλίσουμε (στη Γιουγκοσλαβία) δικαιοσύνη με την ποιότητα που πρέπει να έχει, ανεξάρτητους δικαστές και εισαγγελείς, ακόμη και υπεράσπιση», δήλωσε στο πρακτορείο ειδήσεων «Fonet» ο Σπάχοβιτς. «Δεν υπάρχουν επίσης οι τεχνικές και οργανωτικές συνθήκες για τη συλλογή αποδεικτικών στοιχείων και την προστασία των μαρτύρων». 
 Το Διεθνές Δικαστήριο της Χάγης για τα εγκλήματα πολέμου κατηγορεί τον πρώην πρόεδρο της Γιουγκοσλαβίας ως υπεύθυνο για τη διάπραξη εγκλημάτων κατά της ανθρωπότητας, με αφορμή τις ενέργειες των γιουγκοσλαβικών και σερβικών δυνάμεων ασφαλείας στο Κόσοβο. Πάντως ο πρόεδρος της Γιουγκοσλαβίας Βόισλαβ Κοστούνιτσα έχει δηλώσει ότι ο Μιλόσεβιτς ναι μεν θα πρέπει να δικαστεί, αλλά η έκδοσή του δεν αποτελεί προτεραιότητα της κυβέρνησης. Ακόμη πιο διευκρινιστική για τη στάση της ομοσπονδιακής κυβέρνησης της Γιουγκοσλαβίας ήταν η δήλωση του Γιουγκοσλάβου υπουργού Εξωτερικών Σβιλάνοβιτς ότι ο Μιλόσεβιτς μπορεί να δικαστεί στην πατρίδα του σε συνεργασία με το Διεθνές Δικαστήριο της Χάγης. Ο Κοστούνιτσα «δεν μπορεί» να καθορίσει εάν η έκδοση του Μιλόσεβιτς στη Χάγη αποτελεί προτεραιότητα ή όχι, υποστήριξε ο εκ των Σέρβων υπουργών Δικαιοσύνης, προσθέτοντας ότι αυτό είναι δουλειά του δικαστικού συστήματος. Είπε ακόμη ότι η χώρα δεν μπορεί να διασφαλίσει ούτε την προστασία των μαρτύρων μιας τέτοιας δίκης. 
 Ο Σπάχοβιτς, που τοποθετήθηκε υπουργός εκπροσωπώντας το Σερβικό Κίνημα Ανανέωσης, εξέφρασε επίσης την αντίθεσή του με την άποψη ότι το Σύνταγμα δεν επιτρέπει την έκδοση πολιτών, που είχε διατυπώσει ο Κοστούνιτσα. « (Το Δικαστήριο της Χάγης) δεν είναι δικαστήριο μίας άλλης χώρας, αλλά διεθνές δικαστήριο και ο Κοστούνιτσα παραδέχεται ότι το διεθνές δίκαιο είναι υπεράνω του εθνικού», επισήμανε ο Σπάχοβιτς.
 Αξίζει να σημειωθεί ακόμη ότι η σερβική κυβέρνηση βρίσκεται σε τροχιά σύγκρουσης με τον νέο επικεφαλής της κεντρικής τράπεζας της Γιουγκοσλαβίας, εξαιτίας της συνεχιζόμενης διαμάχης που έχει ξεσπάσει με αφορμή τον προτεινόμενο υποδιοικητή της τράπεζας.
