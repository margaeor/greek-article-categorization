«Ο λαός στην εξουσία...», είπε ο αρχιεπίσκοπος Χριστόδουλος χθες, όταν επικαλούμενος την άμεση δημοκρατία ζήτησε τη διενέργεια δημοψηφίσματος για την αναγραφή του θρησκεύματος στις αστυνομικές ταυτότητες. Από την εκπομπή του στο ραδιοφωνικό σταθμό της Εκκλησίας, ο αρχιεπίσκοπος κάλεσε τον πρωθυπουργό Κώστα Σημίτη να υπογράψει στο «δημοψήφισμα». 
 Είπε ο αρχιεπίσκοπος: «Ζητάμε υπογραφές από τους χριστιανούς μας για να αποφασισθεί η διενέργεια δημοψηφίσματος όπου εκεί ο κάθε Ελληνας θα κληθεί κατά τρόπο μυστικό να αποφανθεί είτε να αναγράφεται το θρήσκευμα υποχρεωτικά, είτε προαιρετικά. Γι' αυτό είπα χαριτολογών ότι αυτή την αίτηση και ο κ. Σημίτης θα μπορούσε να την υπογράψει ζητώντας να γίνει δημοψήφισμα. Επομένως, η καταφυγή στις υπογραφές είναι χρησιμοποίηση ενός νομικού συνταγματικού μέσου και μέτρου, το οποίο η Εκκλησία έρχεται να το προβάλει μέσω της πρωτοποριακής πρωτοβουλίας της να καθιερωθεί το δημοψήφισμα ως συνταγματική διέξοδος προς αντιμετώπιση ποικίλων προβλημάτων κατά τη μέθοδο της αμέσου δημοκρατίας, δηλαδή ο λαός στην εξουσία...». 
 Και για άλλη μια φορά υποστήριξε ότι «μαζεύουμε υπογραφές, όχι για να εκβιάσουμε, να δείξουμε τη δύναμή μας, αλλά γιατί ενδιαφερόμαστε να παραμείνει η ιδιοπροσωπεία του Ελληνα αυτή που ήταν ανέκαθεν...».
 Μίλησε ακόμη ο αρχιεπίσκοπος κατά τη διάρκεια της εκπομπής του για οικουμενική διάσταση της Εκκλησίας της Ελλάδας, υποστηρίζοντας ότι αυτό διαφαίνεται και από την ιεραποστολική δράση σε όλο τον κόσμο.
 Οσο για την επίσκεψη του Οικουμενικού Πατριάρχη, είπε: «Οι εφημερίδες θέλησαν να αμαυρώσουν αυτή την επίσκεψη και να παρουσιάσουν είτε ότι ο πατριάρχης είναι νικητής είτε ότι ο αρχιεπίσκοπος είναι νικητής...». Και συνέχισε: «Πρόκειται για κοσμικές εκτιμήσεις οι οποίες δεν βρίσκουν ανταπόκριση στις καρδιές μας. Εμείς χαιρόμαστε όταν τον έχουμε κοντά μας και εκείνος να αναβαπτισθεί μέσα στην αγάπη του λαού τον οποία ενδεχομένως στερείται εκεί που βρίσκεται». 
 Χθες το πρωί, στη μητρόπολη Αθηνών, έγινε μνημόσυνο για τα θύματα του «Εξπρές Σαμίνα». Στο τέλος, ο αρχιεπίσκοπος ζήτησε «οι έρευνες οι οποίες γίνονται να μην ξεχασθούν αλλά να οδηγήσουν εις την επισήμανση των υπευθύνων γι' αυτό το έγκλημα, το οποίο έγινε, προκειμένου να απονεμηθεί δικαιοσύνη για να ικανοποιηθεί και το περί δικαίου αίσθημα όλων των Ελλήνων». 
