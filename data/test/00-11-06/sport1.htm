<html>
<!--
	Web Author:  Αριστείδης Παλιούρας
	email: aris@enet.gr
-->
<head><title>E Online - ΑΘΛΗΤΙΣΜΟΣ </title></head><BODY BGCOLOR="#FFFFFF"><!--msnavigation--><table BGCOLOR="#FFFFFF" border="0" cellpadding="0" cellspacing="0" width="100%"><tr><td BGCOLOR="#FFCC00" valign="top" width="1%"><P ALIGN="CENTER"><IMG SRC="../../standard/gia.gif" ALT="ΕΛΕΥΘΕΡΟΤΥΠΙΑ - Για να μη μένετε θεατές στα γεγονότα" WIDTH=100 HEIGHT=92><BR><FONT SIZE=2><B>

Δευτέρα 6/11/2000
</B></FONT>
		<BR>

		<BR>

		<A HREF="../../keimena/kairos/kairos.htm"> <IMG SRC="../../standard/kairos.gif" ALT="ΚΑΙΡΟΣ" WIDTH="89" HEIGHT="55" BORDER="0"></A>

		<BR>

		<BR> <b> <font size=2> ΣΤΗΛΕΣ  </font> </b> <BR>

		<BR><A HREF="../../stiles/sfigmos.htm"><IMG SRC="../../standard/lbar/sfigmos.gif" ALT="ΣΦΥΓΜΟΣ" BORDER=0 width=103 height=17></A><BR>

		<A HREF="../../stiles/apopsis.htm"><IMG SRC="../../standard/lbar/apopsis.gif" ALT="ΑΠΟΨΕΙΣ" BORDER=0 width=103 height=17></A><BR>

		<A HREF="../../stiles/politika.htm"><IMG SRC="../../standard/lbar/politika.gif" ALT="ΠΟΛΙΤΚΑ ΠΑΡΑΣΚΗΝΙΑ" BORDER=0 width=103 height=17></A><BR>

		<A HREF="../../stiles/analisi.htm"><IMG SRC="../../standard/lbar/analisi.gif" ALT="ΑΝΑΛΥΣΗ ΓΕΓΟΝΟΤΩΝ" BORDER=0 width=103 height=17></A><BR>

		<A HREF="../../stiles/kafenio.htm"><IMG SRC="../../standard/lbar/kafen.gif" ALT="ΚΑΦΕΝΕΙΟ Η ΕΛΛΑΣ" BORDER=0 width=103 height=17></A><BR>

		<A HREF="../../stiles/diethni.htm"><IMG SRC="../../standard/lbar/diethni.gif" ALT="ΔΙΕΘΝΗ" BORDER=0 width=103 height=17></A><BR>

		<A HREF="../../stiles/prosopa.htm"><IMG SRC="../../standard/lbar/prosopa.gif" ALT="ΠΡΟΣΩΠΑ" BORDER=0 width=103 height=17></A><BR>

		<BR><b><font size=2> ΟΔΗΓΟΙ </font> </b>

		<BR>

		<BR>

		<A HREF="http://193.92.17.20/tv/tvfrm.htm"><IMG SRC="../../standard/lbar/tv.gif" ALT="ΤΗΛΕΟΡΑΣΗ" BORDER=0 width=103 height=17></A><BR>

		<A HREF="../../keimena/cinema/cinema.htm"><IMG SRC="../../standard/lbar/cinema.gif" ALT="ΚΙΝΗΜΑΤΟΓΡΑΦΟΙ" BORDER=0 width=103 height=17></A><BR>

		<A HREF="../../keimena/cinema/theatres.htm"> <IMG SRC="../../standard/lbar/theatres.gif" ALT="ΘΕΑΤΡΑ" BORDER=0 width=103 height=17></A><BR>

		<A HREF="http://www.enet.gr/finance/firstfin.htm"><IMG SRC="../../standard/lbar/xrima.gif" ALT="ΧΡΗΜΑΤΙΣΤΗΡΙΟ" BORDER=0 width=103 height=17></A><BR>

		<A HREF="../../stiles/mediaw.htm"><IMG SRC="../../standard/lbar/mediaw.gif" ALT="ΤΟΥ ΚΟΣΜΟΥ ΤΑ MEDIA" BORDER=0 width=103 height=17></A></P><BR>

		<BR><BR>
		</td>
</P></td><td valign="top" width="24"></td><!--msnavigation--><td valign="top"><div align="left"><table border="0" cellspacing="0" cellpadding="0" width="437"><MAP NAME="FrontPageMap"><AREA SHAPE="CIRCLE" COORDS="368, 40, 10" HREF="../../sport.htm"><AREA SHAPE="CIRCLE" COORDS="395, 41, 11" HREF="http://www.enet.gr/"><AREA SHAPE="CIRCLE" COORDS="422, 41, 11" HREF="../../fpage.htm"></MAP>  <tr>    <td valign="top" align="left"><IMG SRC="../../standard/sbar-s.jpg" WIDTH=451 HEIGHT=71 alt="ΕΛΕΥΘΕΡΟΤΥΠΙΑ - ΣΠΟΡ" USEMAP="#FrontPageMap" BORDER=0></td>  </tr>  <tr>    <td height="30" valign="top" align="left"></td>  </tr>  <tr>    <td valign="top" align="left">


<b>Του ΑΝΔΡΕΑ ΜΠΕΤΣΗ</b><p>
 Πρωτοφάνηκε στην πρεμιέρα εναντίον του ΠΑΣ Γιάννινα, αποδείχθηκε και στον αγώνα με τον Αρη, επιβεβαιώθηκε χθες βράδυ κατά του (άνευ νίκης, ακόμη, στο πρωτάθλημα) Πανηλειακού: γηπεδούχος στη Λεωφόρο Αλεξάνδρας, απέναντι σε συμπαγείς αμυντικές γραμμές, ο Παναθηναϊκός αντιμετωπίζει το μόνιμο πρόβλημα πότε (και, φυσικά, αν) θα μπει το γκολ που θα του δώσει το προβάδισμα στο σκορ.<p>
 Τούτη τη φορά, η χρησιμοποίηση-χωρατό του Κάλε Πφλίπσεν κράτησε επί ένα (το πρώτο) ημίχρονο. Οταν ο Αγγελος Αναστασιάδης ζήτησε τις λύσεις στα... σοβαρά, απ' το ξεκίνημα του β' μέρους, τις βρήκε απ' το διαχρονικό ειδικό του πράγματος: Βαζέχα και ξερό ψωμί! Γεμάτος φρεσκάδα, ανεξάντλητη όρεξη κι ασυμβίβαστο πάθος, ο 36χρονος Πολωνός στράικερ μπήκε στο παιχνίδι ορεξάτος και φουριόζος, διεμβόλισε, έδωσε πάσες, σούταρε, εκτέλεσε. Δύο «δικά του» γκολ στο 64' και στο 75', 2-0, η σεμνή τελετή πήρε τέλος. <p>
 <b>Πέναλτι</b><p>
 Το βέβαιο είναι ότι ο Αγγελος Αναστασιάδης θα ήθελε λιγότερο άγχος και, συνεπώς, μεγαλύτερη άνεση στο να κατανείμει το χρόνο συμμετοχής (άρα και την κατανάλωση δυνάμεων) των ποδοσφαιριστών του, ενόψει του μεθαυριανού ραντεβού με τη Γιουβέντους στο Μαρούσι. Ομως ο εκ Βοιωτίας ρέφερι Φλώτσιος ό,τι είχε προσφέρει στον ΠΑΟ τη 2η αγωνιστική στην αναμέτρηση με τον Πανιώνιο στη Νέα Σμύρνη (ανύπαρκτο πέναλτι, τότε, υπέρ του Καραγκούνη για το 0-1), τώρα του το πήρε πίσω στο μόλις πρώτο λεπτό της συνάντησης: ωραία μπαλιά του Πάουλο Σόουζα στον κενό χώρο, έτοιμο γκολ για τον ανενόχλητο στο ύψος του πέναλτι Βλάοβιτς, άπλωμα του ποδιού από πίσω (αντικανονικό μαρκάρισμα) του Δέδε, ωστόσο το στραγάλι στη σφυρίχτρα έμεινε ακίνητο. Ηταν καθαρό πέναλτι που δεν καταλογίστηκε. <p>
 Πολύ νωρίς, πάντως, για να ζώσουν φίδια τους περίπου 10.000 (περισσότερους από κάθε άλλη φορά εφέτος στο «Απόστολος Νικολαΐδης») θεατές. Αυτά, τα... φίδια της ανησυχίας, εμφανίστηκαν αργότερα. Ο νωθρός Λυμπερόπουλος παρουσιαζόταν για ακόμη μία βραδιά εκτός τόπου και χρόνου και η είδηση ήταν ότι ο κόουτς για πρώτη φορά τον αντικατέστησε (με τον ξεχασμένο, πλην δημιουργό του δεύτερου γκολ, Σιπνιέβσκι). Ο Βλάοβιτς, στο μεταξύ, σπαταλούσε κλασικές ευκαιρίες, με πιο σημαντική εκείνη στο 11' όταν σούταρε στα χέρια του Κοψαχείλη. Αν δεν μεσολαβούσε ο γερο-Βαζέχα, ο Κροάτης είχε σχεδόν σίγουρο τον τίτλο του μοιραίου. <p>
 Ενδεχομένως και του... γρουσούζη. Διότι, με το που έχασε αυτό το γκολ στο 11', αμέσως έσβησαν τα φώτα! Κι όταν, με τα πολλά, άναψαν ξανά, ο Παναθηναϊκός είχε βγει απ' το ρυθμό του. Κακός, δίχως φαντασία στις επιλογές, εγκλωβίστηκε στην παθητική τακτική των Πελοποννήσιων, που οχυρωμένοι στο ήμισυ του τερέν περιορίζονταν να καταστρέφουν το παιχνίδι του «τριφυλλιού». Μπροστά δε, στην ουσία με μοναδική αιχμή τον Αργεντινό Μάντρα σπανίως συνεπικουρούμενο απ' τον Πις κι ακόμη σπανιότερα απ' τον Ζιάκα, δεν είναι τυχαίο ότι η πρώτη και μοναδική ευκαιρία τους συνέβη στο... 91'. Οταν ο Αλμανίδης, τετ-α-τετ με τον Νικοπολίδη, αστόχησε. <p>
 <b>Ολοι οι ξένοι</b><p>
 Οι «πράσινοι» επέστρεψαν, γι' αυτόν τον αγώνα, στο 4-4-2 ύστερα από αρκετόν καιρό. Μέσα όλοι οι ξένοι... αναπληρωματικοί (Πφλίπσεν, Βλάοβιτς, Πάουλο Σόουζα παρά τη θρυλούμενη ίωση, Γκαλέτο, Κόλα, μονάχα ο καημένος ο Σίγκουρντσον κι ο άμοιρος ο Βίλα δεν βρήκαν θέση!), έξω τα Ελληνόπουλα οι βασικοί (Γκούμας, Καραγκούνης, Μπασινάς, Φύσσας). Δεν πέρασαν, συνεπώς, απαρατήρητα ορισμένα εύλογα προβλήματα ομοιογένειας, συνοχής, ρυθμού. Και τούτο παρά το γεγονός ότι ο Πορτογάλος, ο Πάουλο Σόουζα, έκανε πολύ καλό παιχνίδι. Η εξέδρα, στις φάσεις του ενενηντάλεπτου που δεν έβλεπε μπάλα, αξιοποιούσε το χρόνο με ασκήσεις... ετοιμότητας ενόψει του κυριακάτικου ντέρμπι με τον Ολυμπιακό. Συνθήματα, ορισμένα εξ αυτών χυδαία. <p>
 Στο β' σαρανταπεντάλεπτο, ο Πανηλειακός έπεσε στην παγίδα που επιχείρησε να στήσει. Αρχισε πολύ πρόωρα τις καθυστερήσεις κι αυτό άναψε την ατμόσφαιρα προς όφελος (κρίνουμε εκ των υστέρων) του νικητή. Ο Μάντρα στο 61' προσποιήθηκε τραυματισμό κοντά στη σέντρα, τον έβαλαν στο φορείο απ' το οποίο... κατέβηκε αμέσως, έπεσαν γέλια αλλά και μπουκάλια, η κατάσταση αγρίεψε, μια διμοιρία των ΜΑΤ τοποθετήθηκε για προληπτικούς λόγους κοντά στον πάγκο των ηττηθέντων. Ο Αναστασιάδης διαμαρτυρήθηκε και αποβλήθηκε να δίνει οδηγίες πίσω απ' τα κάγκελα, όπως αποβλήθηκε και ο φυσικοθεραπευτής του Πανηλειακού Αλέκος Μπρης. Τον οποίο όμως, έλεγαν μετά οι της φιλοξενούμενης αποστολής, είχε φτύσει κατάμουτρα ο τραυματιοφορέας του γηπέδου! <p>
 Αμέσως μετά το περιστατικό Μάντρα, ο Βαζέχα έβαλε τα πράγματα στη θέση τους (πάσα Πάουλο Σόουζα, σουτ με το αριστερό, 1-0). Και στο 2-0, έντεκα λεπτά αργότερα, τον Αναστασιάδη τον σήκωσαν στα χέρια οι οπαδοί του ΠΑΟ που τον είχαν πια, μετά την αποβολή του, πρόχειρο κοντά τους! <p>


</td>  </tr>  <tr>    <td width="453" height="40"></td>  </tr></table></div><p>  <!--msnavigation--></td></tr><!--msnavigation--></table><br><center><table width = 640> <CENTER><b> Επικοινωνήστε με την </b><A HREF="mailto:elef@enet.gr">"E on-line"</A> <p><b> Copyright © 2000 Χ. Κ. Τεγόπουλος Εκδόσεις Α.Ε.</b><br> <br><font size = 2><b> ΑΠΑΓΟΡΕΥΕΤΑΙ </b> η αναδημοσίευση, η αναπαραγωγή, ολική, μερική ή περιληπτική, ή κατά παράφραση, ή διασκευή απόδοση του περιεχομένου της ηλεκτρονικής εφημερίδας με οποιονδήποτε τρόπο, μηχανικό, ηλεκτρονικό, φωτοτυπικό, ηχογράφησης ή αλλο, χωρίς προηγούμενη γραπτή άδεια του εκδότη. Νόμος 2121/1993 και κανόνες Διεθνούς Δικαίου πού ισχύουν στην Ελλάδα.</font></CENTER></table></center>
</body></html>
