 Η εικόνα του Γιάσερ Αραφάτ να κρατά ένα αυτόματο όπλο, για πρώτη φορά μετά το 1994, οπότε ο Παλαιστίνιος ηγέτης επέστρεψε από την εξορία, είναι ενδεικτική της κατάστασης που επικρατεί στη Μέση Ανατολή: Μετά τις χθεσινές σφοδρές μάχες
κοντά στη Βηθλεέμ και το σοκ που προκάλεσαν, όπως χαρακτηριστικά είπε ο Αραφάτ, μόνο ένα σχέδιο βιώσιμης λύσης μπορεί να αποτρέψει τα χειρότερα.
 Δεκατέσσερις Παλαιστίνιοι τραυματίστηκαν -οι δύο από αυτούς βρίσκονται σε εξαιρετικά κρίσιμη κατάσταση- αργά το βράδι της Κυριακής και τη Δευτέρα στις συγκρούσεις τους με Ισραηλινούς. Ο Αραφάτ επέστρεφε από επίσημη επίσκεψη στο Κατάρ, όταν πληροφορήθηκε το μακελειό και δήλωσε ότι «οι επιθέσεις του Ισραήλ ήταν ένα σοκ, διότι είχαμε συμφωνήσει κατάπαυση του πυρός» μέχρι να δρομολογηθούν οι διπλωματικές πρωτοβουλίες.
 Την ίδια ώρα ισραηλινές στρατιωτικές πηγές ανέφεραν ότι στρατιωτικά ελικόπτερα
έβαλαν με ρουκέτες εναντίον του παλαιστινιακού καταυλισμού της Αϊντα, κοντά στη Βηθλεέμ. Παράλληλα, ο πρώην διευθυντής της Υπηρεσίας Μυστικών Πληροφοριών του Ισραήλ Αμι Αγιαλόν υποστήριξε ότι η πολιτική της κυβέρνησης Μπάρακ έναντι των Παλαιστινίων μπορεί να ωθήσει τους τελευταίους σε βίαια επεισόδια. Ειδικότερα, όπως είπε ο Αγιαλόν, η πολιτική Μπάρακ να διαχωρίσει το Ισραήλ πολιτικά και οικονομικά από τους Παλαιστινίους μπορεί να μετατραπεί σε μπούμερανγκ.
 Από την πλευρά τους, οι ισλαμικές οργανώσεις των Παλαιστινίων, δηλαδή η Φατάχ του Αραφάτ, η Χαμάς και η Τζιχάντ, κάλεσαν σε μια «γενική έφοδο» με αφορμή την
επέτειο της Ιντιφάντα, που έγινε το 1987. Αυτό ασφαλώς θα οξύνει περισσότερο τα πνεύματα αλλά και θα περιπλέξει περισσότερο την κατάσταση, καθώς κοινή είναι η εκτίμηση που εξέφρασαν στην ισραηλινή «Χααρέτζ» Αμερικανοί διπλωμάτες,
σύμφωνα με την οποία το Ισραήλ κλιμακώνει τις προειδοποιήσεις του προς τη Συρία και το Λίβανο για τη συνεχιζόμενη δράση της Χεσμπολάχ στην περιοχή Σάμπα. Η κατάσταση περιπλέκεται, τα πνεύματα οξύνονται και όλο και λιγότεροι φαίνεται να συνειδητοποιούν ότι το σκοινί μπορεί να τεντώνεται πολλές φορές, αλλά μόνο μία σπάζει...
