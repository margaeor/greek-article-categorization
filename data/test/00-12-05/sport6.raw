Ο Μπατατούδης ψάχνει τη διάδοχη κατάσταση αλλά δεν τη βρίσκει. Οι συνδεσμίτες τον αποκαλούν «τέως μεγαλομέτοχο» και βλέπουν τον ΠΑΟΚ ως εταιρεία λαϊκής βάσης. Δίαυλος επικοινωνίας δεν υπάρχει μεταξύ τους, ο κίνδυνος προσφυγών από τους ποδοσφαιριστές είναι ορατός, ενώ επιταγές σφραγίζονται. Ο Μπάγεβιτς δείχνει να βρίσκεται σε αδιέξοδο. Κι όμως ο ΠΑΟΚ πέτυχε μια σημαντική εκτός έδρας νίκη κι αντιμετωπίζει μεθαύριο την Αϊντχόβεν στη ρεβάνς του 3-0 της Ολλανδίας.
 Για τη χειρότερη στιγμή της ιστορίας του ΠΑΟΚ, μιλούν παλιοί παράγοντες κι αυτό γιατί τα ανοίγματα είναι μεγάλα, η έλλειψη ενδιαφέροντος από τον επιχειρηματικό κόσμο για τον ΠΑΟΚ εμφανής και ο κίνδυνος να μπει η ομάδα σε περιπέτειες με τη φυγή ποδοσφαιριστών, μεγάλος. Ο Μπατατούδης δεν πλήρωσε ούτε χθες. Η αδυναμία της ιδιοκτησίας είναι προφανής. Η εκποίηση περιουσιακών στοιχείων είναι μια πρόσκαιρη λύση, αλλά δεν αρκεί αν δεν ελαφρυνθεί το μπάτζετ. Αναμένεται σήμερα ή αύριο να υπάρξει συνάντηση Μπατατούδη-Μπάγεβιτς για να συζητηθεί η κατάσταση, δηλαδή σε υποχρεώσεις προς τους παίκτες.
 Μέσα σ' αυτό το κλίμα ο ΠΑΟΚ υποδέχεται την Αϊντχόβεν- το τελευταίο παιχνίδι που θα γίνει πριν από τις γιορτές με ανοιχτές τις πόρτες. Η Αϊντχόβεν έρχεται σήμερα κι ενώ στον ΠΑΟΚ, στα τόσα προβλήματα που έχει από τραυματισμούς, προστέθηκε κι αυτό του Αμπονσά στον αγώνα της Ξάνθης.
