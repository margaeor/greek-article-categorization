Το «λυτρωτικό πόνο του έρωτα» θέλησε, όπως είπε, να εκφράσει ο Πατρινός ποιητής
Διονύσης Καρατζάς στα «Χελιδόνια της βροχής», το νέο κύκλο τραγουδιών του Γιώργου Ανδρέου, που «σε ηλεκτρονικούς καιρούς εμπιστεύτηκε τα μαντολίνα της Πάτρας». «Το πιο λαϊκό, ακαδημαϊκό όργανο», υποστηρίζει ο συνθέτης.
 Ενα μικρό δείγμα αυτής της δουλειάς, που «βγαίνει από την ψυχή» -κατά τον Ανδρέου- και πρωτοπαρουσιάστηκε πέρσι στο Αρχαίο Ωδείο Πατρών, παρακολουθήσαμε
στο «Aτενέουμ». Αφορμή, η κυκλοφορία, έπειτα από τρία χρόνια δουλειάς και προσπαθειών, του ομότιτλου δίσκου, που υιοθέτησε επικοινωνιακά ο «Μελωδία FM»,
με ερμηνευτές τους Τάνια Τσανακλίδου, Ελένη Τσαλιγοπούλου, Μάριο Φραγκούλη, Δημήτρη Μπάση και Βάκια Σταύρου.
 Τα μέλη της ορχήστρας νυκτών εγχόρδων του Δήμου της Πάτρας πήραν θέση στη σκηνή, ενώ ο συνθέτης κάθησε στο πιάνο. Προηγουμένως, είχε επαινέσει τις προσπάθειες της ορχήστρας και του διευθυντή της Θανάση Τσιπινάκη να στήσουν μια ανταποκρινόμενη σε «παγκόσμια κριτήρια» ορχήστρα, παλεύοντας κόντρα στο σημερινό κυνισμό και την αδιαφορία. Πάντοτε χωρίς αμοιβή. «Το ότι οι μουσικοί είναι ερασιτέχνες», υπογράμμισε ο συνθέτης, «τους κάνει ακόμα πιο σημαντικούς στα μάτια μου».
 Στο «δύσκολο δρόμο» που έχει διαλέξει ο Ανδρέου αναφέρθηκε, νωρίτερα, ο στιχουργός και ραδιοφωνικός παραγωγός Οδυσσέας Ιωάννου. Επιλέγει, εξήγησε, να παρουσιάσει κόντρα στο ρεύμα έναν δίσκο πολυσυλλεκτικό από ερμηνευτικής απόψεως, γράφοντας παράλληλα μουσική πάνω σε κείμενα και όχι γυρεύοντας στίχους να «κουμπώσουν» με τις μελωδίες του.
 «Το '73, η δουλειά του τραγουδιστή ήταν σχεδόν εύκολη», απεφάνθη η Τάνια Τσανακλίδου, λίγο πριν ερμηνεύσει τα «Χελιδόνια της βροχής». «Ηταν εύκολη γιατί δεν είχαμε την αγωνία του σουξέ και των πωλήσεων, μετείχαμε απλώς σ' ένα
έργο που μας ενέπνεε. Αυτή τη χαρά την έχω και σήμερα, την είχα και στο "Αφήλιο" του Νίκου Ζούδιαρη. Τα έργα αυτών των φίλων μού ξαναχαρίζουν τη χαμένη μου αθωότητα». Πριν τραγουδήσει, χάρισε τις ερμηνείες της στους μουσικούς της ορχήστρας. Το κομμάτι «Αγιος ο Ερωτας» ερμήνευσε θεατρικά ο συνθέτης. Το μικρόφωνο, στη συνέχεια, πήρε ο Δημήτρης Μπάσης, για να χειροκροτηθεί θερμά. Τέλος, η Ελένη Τσαλιγοπούλου, υποκειμενικά, όπως είπε, εκτίμησε πως «αυτή η δουλειά φέρνει κάτι φρέσκο... Βάζει στη ζωή μας το μαντολίνο σαν κάτι πολύ πολύ ενδιαφέρον», ολοκλήρωσε την παρουσίαση του δίσκου, ερμηνεύοντας το τζαζίστικων αποχρώσεων τραγούδι «Τις θάλασσες σταμάτα».
