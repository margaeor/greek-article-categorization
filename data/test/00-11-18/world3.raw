Καθώς η ευρωπαϊκή συνάντηση κορυφής στη Νίκαια πλησιάζει, οι κυβερνήσεις των κρατών-μελών αρχίζουν να τοποθετούνται επί των ζωτικών θεμάτων της διεύρυνσης της Ε.Ε.: η Βρετανία παρουσιάζεται διατεθειμένη να κάνει ορισμένες υποχωρήσεις, διατηρώντας ωστόσο το βέτο της σε σημαντικούς τομείς, ενώ το Βέλγιο αντιτίθεται στη μείωση του αριθμού των μελών της Ευρωπαϊκής Επιτροπής και επιθυμεί μια ευρεία συζήτηση για το μέλλον της Ενωσης.
 Προειδοποιώντας τους ευρωσκεπτικιστές ότι ο απομονωτισμός θα βλάψει μακροπρόθεσμα τη Βρετανία, ο υπουργός Εξωτερικών της χώρας, Ρόμπιν Κουκ, δήλωσε χθες ότι η κυβέρνηση είναι διατεθειμένη να εγκαταλείψει το δικαίωμα της αρνησικυρίας σε κάποιες περιπτώσεις, αλλά όχι σε θέματα που χρακτηρίζει «εθνικών συμφερόντων»: «Στη Νίκαια θα επιμείνουμε να μην επεκταθεί η ψηφοφορία με ενισχυμένη πλειοψηφία, σε τομείς όπου χρειαζόμαστε το βέτο για να προστατέψουμε τα εθνικά μας συμφέροντα, συμπεριλαμβανομένης της φορολογίας και της κοινωνικής ασφάλειας», δήλωσε ο Ρ. Κουκ στην εφημερίδα «Ντέιλι Τέλεγκραφ» προσθέτοντας: «Οπου όμως, κατά περίπτωση, πιστεύουμε ότι μπορούμε να προωθήσουμε το εθνικό συμφέρον με την ενισχυμένη πλειοψηφία, θα τη δεχτούμε».
 Η κατάργηση του βέτο σε αποφάσεις που αφορούν το σύνολο της Ε.Ε. και η μείωση των μελών της Κομισιόν είναι από τις πιο αμφιλεγόμενες προτάσεις που αναμένεται να υποβληθούν κατά τη σύνοδο της Νίκαιας. Τα θέματα αυτά ήταν το αντικείμενο συζητήσεων που είχε χθες και προχθές ο Βρετανός πρωθυπουργός Τόνι Μπλερ με το Γερμανό Καγκελάριο Γκέρχαρντ Σρέντερ και τον πρωθυπουργό της Γαλλίας Λιονέλ Ζοσπέν.
 Το Βέλγιο, όπως και τα περισσότερα «μικρά» κράτη-μέλη, αρνείται ωστόσο να χάσει τον επίτροπό του και αντιτίθεται στον καθορισμό πλαφόν για τα μέλη της Κομισιόν, που προτείνει η Γαλλία. Οπως δήλωσε σε συνέντευξή του σε γαλλική εφημερίδα ο Βέλγος πρωθυπουργός Γκι Φερχόφσταντ, «με την έναρξη της διεύρυνσης, κάθε νέα χώρα που εντάσσεται στην Ενωση πρέπει να έχει τη δυνατότητα ενός επιτρόπου, κάτι που θα τη βοηθήσει στην εξοικείωσή της με το κοινοτικό σύστημα». Ο κ. Φερχόφσταντ διευκρίνισε ότι η προτεινόμενη μεταρρύθμιση θα ήταν αποδεκτή μόνο στο πλαίσιο ενός μελλοντικού ευρωπαϊκού Συντάγματος: «Μιλάμε για μια Ευρώπη όπου ο πρόεδρος θα ήταν αιρετός και στην οποία η εθνικότητα δεν θα έπαιζε κανένα ρόλο (...). Σε μια τέτοια προοπτική μιας Ευρώπης πιο φιλόδοξης, δεν τολμώ να πω ομοσπονδιακής, γιατί η λέξη αυτή αποτελεί ακόμη ταμπού, θα ήμασταν έτοιμοι να δεχτούμε αυτή τη μεταρρύθμιση». «Η στιγμή όμως δεν είναι η κατάλληλη, γι' αυτό πρέπει για την ώρα να αρκεστούμε σε έναν επίτροπο για κάθε κράτος-μέλος» κατέληξε ο Βέλγος πρωθυπουργός.
