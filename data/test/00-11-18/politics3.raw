Ικανοποιημένη εμφανίζεται η κυβέρνηση με την τελική διαμόρφωση του κειμένου της εταιρικής σχέσης της Τουρκίας με την Ε. Ενωση, όπως αυτό διαμορφώθηκε στη συνεδρίαση των Μονίμων Αντιπροσώπων στις Βρυξέλλες, πριν πάρει την άγουσα για την επίσημη επικύρωσή του, τη Δευτέρα, στο Συμβούλιο Γενικών Υποθέσεων.
 Υστερα από συστηματικές προσπάθειες, η Ελλάδα κατόρθωσε να βελτιώσει το αρχικό κείμενο στις αναφορές και τις δεσμεύσεις της Τουρκίας και στο Κυπριακό και στις ελληνοτουρκικές σχέσεις.
 Ετσι, η πορεία επίλυσης του Κυπριακού έχει «κατοχυρωθεί» στις βραχυπρόθεσμες υποχρεώσεις της Τουρκίας. H Αγκυρα καλείται να «υποστηρίξει σθεναρώς» την επίλυση του Κυπριακού όχι μόνο στο πλαίσιο του πολιτικού διαλόγου με την Ε. Ενωση, αλλά και στο πλαίσιο των προσπαθειών που καταβάλλει ο γ. γραμματέας του ΟΗΕ. Κατ' αυτόν τον τρόπο, η αναφορά στο Κυπριακό, στις αποφάσεις του Ελσίνκι, «εμπλουτίζεται» και με τη δέσμευση της Αγκυρας να βελτιώσει τη στάση της στο πλαίσιο των διαπραγματεύσεων του ΟΗΕ, δηλαδή διαπραγματεύσεις για διζωνική δικοινοτική ομοσπονδία στη νήσο.
 Στις μεσοπρόθεσμες υποχρεώσεις της Τουρκίας περιλαμβάνονται οι ελληνοτουρκικές σχέσεις και η προσπάθεια επίλυσης των διαφορών. Η Τουρκία καλείται να καταβάλει κάθε προσπάθεια, στο πλαίσιο του πολιτικού διαλόγου, ώστε να προωθήσει, σύμφωνα με τις αποφάσεις του Ελσίνκι, τις σχέσεις της με την Ελλάδα.
 Σύμφωνα με διπλωματικούς κύκλους, μέσω του κειμένου της εταιρικής σχέσης Ε. Ενωσης-Τουρκίας, το καθαρά πολιτικό κείμενο της απόφασης του Ελσίνκι μεταβάλλεται σε «επιχειρησιακό εργαλείο» με το οποίο η Τουρκία θα ελέγχεται για τις προόδους της και στο Κυπριακό και στα ελληνοτουρκικά. Kατ' αυτόν τον τρόπο, και τα δύο αυτά θέματα απομακρύνονται ακόμα περισσότερο από το στενό διμερές πλαίσιο, που επιθυμεί να τα κρατεί εγκλωβισμένα η Τουρκία και γίνονται εκ των πραγμάτων θέματα που απασχολούν την Ε. Ενωση σε ό,τι αφορά τις συνολικές σχέσεις της με την υποψήφια χώρα-μέλος Τουρκία.
