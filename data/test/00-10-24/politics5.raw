Το Εκτελεστικό Γραφείο του ΠΑΣΟΚ έδωσε χθες την κατ' αρχήν έγκρισή του για την προώθηση των αλλαγών στις εργασιακές σχέσεις, οι οποίες θα 'ρθουν με τη μορφή νομοσχεδιου στη Βουλή μέσα στο Νοέμβριο. Μέχρι τότε η κυβέρνηση θα προσπαθήσει
να προβάλει τη «θετική πλευρά» των μέτρων εν όψει και της ειδικής συνδιάσκεψης
του ΠΑΣΟΚ γι' αυτό το θέμα, στην οποία αναμένονται αντιδράσεις των συνδικαλιστών.
 Ο πρωθυπουργός Κ. Σημίτης, όμως, ήταν χθες σαφής για τις προθέσεις του: «Δεν πρέπει -είπε- να αφήσουμε τα μέτρα γι' αργότερα λόγω των αντιδράσεων. Η ανεργία αυξάνεται και δεν πρέπει να μένουμε αδρανείς. Τα μέτρα αυτά θα είναι ένα τεστ για την ικανότητά μας να περνάμε την πολιτική μας». Με επιμέρους παρατηρήσεις, τα περισσότερα μέλη του οργάνου, πλην του Γ. Μωραΐτη και της Τόνιας Αντωνίου, αποδέχτηκαν την ανάγκη να προχωρήσουν τα μέτρα. Υπογράμμισαν,
όμως, ότι πρέπει να ανατραπεί η αρνητική εικόνα που δημιουργήθηκε όταν έγιναν γνωστά για πρώτη φορά. Και αυτό μπορεί να γίνει, όπως είπαν, μόνον αν η κυβέρνηση πείσει ότι αποβλέπει στη μείωση της ανεργίας.
 Ο υπουργός Εργασίας Τάσος Γιαννίτσης έκανε μια εκτενή ανάλυση των μέτρων, τονίζοντας ότι η όποια αναβολή επιδεινώνει το πρόβλημα. Ο υφυπουργός Χρ. Πρωτόπαπας τόνισε ότι η συνδιάσκεψη πρέπει να δώσει πολιτική κάλυψη στο υπουργείο να προχωρήσει στην κατάρτιση του νομοσχεδίου.
 Ο γραμματέας Κ. Σκανδαλίδης υπενθύμισε ότι το ΠΑΣΟΚ υποσχέθηκε προεκλογικά τη δημιουργία 300 χιλιάδων θέσεων εργασίας και αυτόν το στόχο εξυπηρετούν τα μέτρα. Πρέπει -τόνισε- να εξηγήσουμε την κοινωνική διάστασή τους. Ο Ευάγγ. Βενιζέλος επισήμανε ότι δεν πρέπει να γίνουν νέα λάθη στον επικοινωνιακό τομέα
και να προβάλει η κυβέρνηση τις ρυθμίσεις με κοινωνικό χαρακτήρα, όπως το 38ωρο και η μείωση των ασφαλιστικών εισφορών. Ο Ακης Τσοχατζόπουλος είπε ότι θα ήταν καλύτερα να είχαν συμφωνήσει οι κοινωνικοί εταίροι και τόνισε ότι η κυβέρνηση πρέπει να αποκρούσει τις κατηγορίες ότι επιχειρεί ν' ανατρέψει τις εργασιακές σχέσεις σε βάρος των εργαζομένων. Την επανεξέταση του μέτρου για αύξηση του ορίου των απολύσεων ζήτησε ο Χρ. Παπουτσής. «Διοικητικού χαρακτήρα», χαρακτήρισε τα μέτρα ο κ. Μωραΐτης και η κ. Αντωνίου εξέφρασε αμφιβολίες για την επιτυχία τους.
 Ο κ. Σημίτης ζήτησε από όλα τα στελέχη να συμμετάσχουν στις περιοδείες κλιμακίων που θα αναλύσουν τα μέτρα και υπογράμμισε ότι η πολιτική σ' ένα τόσο
σοβαρό θέμα δεν μπορεί να πετύχει χωρίς συστράτευση όλων των δυνάμεων κυβέρνησης και κόμματος.
