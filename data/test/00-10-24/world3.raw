 Σε Ισλαμικό Ιερό Πόλεμο κατά των αραβικών καθεστώτων, και ειδικά εκείνα όπως της Σαουδικής Αραβίας, καλεί τους αραβικούς πληθυσμούς το Ιράκ, κατηγορώντας τα καθεστώτα αυτά ως υποχείρια των Αμερικανών, με αφορμή τη στάση τους απέναντι στην κρίση της Μέσης Ανατολής.
 Αν και το Ιράκ συμμετείχε στη σύνοδο κορυφής του Αραβικού Συνδέσμου και δεν διαχώρησε τη θέση του, κατήγγειλε χθες τις αποφάσεις που ελήφθησαν εκεί ως «άτολμες, που υιοθετήθηκαν από μια αποτυχημένη σύνοδο κορυφής». Σύμφωνα με το επίσημο ιρακινό πρακτορείο ειδήσεων, ο εκπρόσωπός του απείχε της ψηφοφορίας.
 «Τα πάντα έχουν ξεκαθαρίσει πλέον και έτσι πρέπει να κλιμακωθεί ο αγώνας και το Τζιχάντ (ιερός πόλεμος) σε όλα τα πεδία και με όλα τα μέσα εναντίον των ηγετών αυτών και ιδιαιτέρως εναντίον των ηγετών της Σαουδικής Αραβίας που είναι ο πυρήνας της δυστυχίας των Αράβων», αναφέρει ανακοίνωση που εκδόθηκε μετά το τέλος συνεδρίασης του Επαναστατικού Συμβουλίου του Ιράκ υπό την προεδρία του προέδρου Σαντάμ Χουσεΐν.
 «Το αραβικό έθνος δεν πρόκειται να διορθωθεί μέχρι οι οργισμένοι δρόμοι σαρώσουν αυτούς τους ηγέτες», προστίθεται.
 Χιλιάδες Ιρακινοί διαδήλωσαν χθες στους δρόμους της Βαγδάτης διαμαρτυρόμενοι κατά της στάσης που τήρησε ο Αραβικός Σύνδεσμος.
 Στη Τεχεράνη, το υπουργείο Εξωτερικών του Ιράν ανακοίνωσε χθες ότι οι αποφάσεις που ελήφθησαν στη σύνοδο κορυφής του Καΐρου «δεν ανταποκρίνονται στις νόμιμες προσδοκίες του παλαιστινιακού λαού και άλλων μουσουλμανικών λαών».
 Οι κυβερνήσεις των περισσοτέρων από τις 22 χώρες του Αραβικού Συνδέσμου, με εξαίρεση τη Λιβύη, τη Συρία, την Υεμένη και το Ιράκ, που ζητούσαν άμεση διακοπή των σχέσεων με το Ισραήλ, και με προεξάρχουσες την Αίγυπτο και τη Σαουδική Αραβία προσπάθησαν να κρατήσουν κάποιες ισορροπίες στη σύνοδο κορυφής
