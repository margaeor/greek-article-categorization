 Η σερβική Βουλή συνεδρίασε χθες μετά τη συμφωνία στην οποία κατέληξαν τελικώς οι Σοσιαλιστές του Μιλόσεβιτς και η Ενωμένη Αντιπολίτευση για το σχηματισμό κυβέρνησης, η οποία θα οδηγήσει τη χώρα σε εκλογές.
 Με την έναρξη της συνεδρίασης η Βουλή έκανε δεκτή την παραίτηση του πρωθυπουργού Μίρκο Μαριάνοβιτς, που πρόσκειται στον Σλόμπονταν Μιλόσεβιτς. Εκανε ακόμα δεκτή και την παραίτηση της κυβέρνησης, ανοίγοντας έτσι το δρόμο για το σχηματισμό νέας. Οι συζητήσεις για να ξεπεραστούν οι διαφωνίες επί των προσώπων που θα συμμετάσχουν στη νέα κυβέρνηση διήρκεσαν ώς χθες το πρωί, λίγο
δηλαδή πριν από τη συνεδρίαση της Βουλής, η οποία καθυστερούσε ακριβώς για να ξεπεραστούν οι διαφωνίες μεταξύ των Σοσιαλιστών και της Ενωμένης Αντιπολίτευσης. Ο Βουκ Ντράσκοβιτς, ηγέτης του Σερβικού Κινήματος Ανανέωσης, δήλωσε ότι ικανοποιήθηκαν πλήρως οι απαιτήσεις της Ενωμένης Αντιπολίτευσης, του Κοστούνιτσα. Από τη συνεδρίαση αποχώρησαν οι 82 βουλευτές του Ριζοσπαστικού Κόμματος του Σέσελι, αλλά οι υπόλοιποι είναι αρκετοί για να προχωρήσει η συνεδρίαση.
 Η νέα κυβέρνηση της Σερβίας θα οδηγήσει τη χώρα στις εκλογές της 23ης Δεκεμβρίου. Ο πρόεδρος της Γιουγκοσλαβίας, Βόισλαβ Κοστούνιτσα, δήλωσε ότι η νέα κυβέρνηση (γιουγκοσλαβική) θα σχηματιστεί σε μία εβδομάδα. Τη δήλωση έκανε
στην Ποντγκόριτσα του Μαυροβουνίου. Νωρίτερα είχε δεχτεί την πρόταση του Σοσιαλιστικού Κόμματος του Μαυροβουνίου να διοριστεί ο εκ των αντιπροέδρων του, Ζόραν Ζίζιτς, νέος ομοσπονδιακός πρωθυπουργός.
 Ο Ζίζιτς προέρχεται από την αντιπολίτευση του Μαυροβουνίου, αφού το κυβερνών Δημοκρατικό Κόμμα των Σοσιαλιστών, του προέδρου Μίλο Τζουκάνοβιτς, δεν έλαβε μέρος στις εκλογές. Ο σχηματισμός της νέας γιουγκοσλαβικής κυβέρνησης αποτελεί
επείγον ζήτημα, ώστε να καταστεί δυνατή η διαχείριση της ξένης βοήθειας. Περιπλέκοντας ακόμη περισσότερο τα πράγματα, η ηγεσία του Μαυροβουνίου πρότεινε να διαλυθεί η σημερινή γιουγκοσλαβική ομοσπονδία και να δώσει τη θέση
της σε μια χαλαρή σύμπραξη δύο ανεξάρτητων κρατών με κάποιες κοινές εξουσίες. Ο Τζοτικάνοβιτς είναι αντίθετος με το διορισμό του Ζίζιτς στην ομοσπονδιακή πρωθυπουργία.
 Ο Κοστούνιτσα θα επισκεφτεί τη Μόσχα την ερχόμενη εβδομάδα, στην πρώτη του εκτός πρώην Γιουγκοσλαβίας επίσκεψη στο εξωτερικό. Την Κυριακή ο Κοστούνιτσα πήγε στη Βοσνία, η ηγεσία της οποίας δήλωσε ότι περιμένει απτά σημάδια για την
εξομάλυνση των σχέσεων με το Βελιγράδι, την οποία εξήγγειλε ο Γιουγκοσλάβος πρόεδρος.
