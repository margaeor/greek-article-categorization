Με έμμεσο, αλλά σαφή τρόπο ο πρόεδρος της Ν.Δ. προσπάθησε χθες βράδυ, αφ' ενός μεν να αποτρέψει το δήμαρχο της Αθήνας να δημιουργήσει κόμμα, αφ' ετέρου να τον προειδοποιήσει πως αν το κάνει, θα έχει σκληρή αντιμετώπιση.
 «Ο Δ. Αβραμόπουλος προέρχεται από τη Ν.Δ., ήταν στέλεχος και βουλευτής της, στηρίχτηκε από αυτήν, άρα η θέση του είναι στη Νέα Δημοκρατία», είπε χαρακτηριστικά (στο ΜΕΓΚΑ) ο κ. Καραμανλής, προσθέτοντας ότι δεν χρειάζονται νέα κόμματα στην πολιτική ζωή, αλλά τα υπάρχοντα πρέπει να ξεκαθαρίσουν τις απόψεις τους. Εν τούτοις προειδοποίησε το δήμαρχο, λέγοντας χαρακτηριστικά ότι
ένα νέο κόμμα δεν μπορεί να πάρει ψήφους από τη Νέα Δημοκρατία και ότι «από εκεί και πέρα ο καθένας πρέπει να αναλάβει τις ευθύνες του». Ο πρόεδρος της Ν.Δ. είπε πως η χώρα χρειάζεται σταθερές και ισχυρές κυβερνήσεις και αυτό θα το πετύχει το κόμμα του, απ' όπου και αν μπουν εμπόδια, ενώ όταν ρωτήθηκε για τους κ.κ. Σουφλιά και Σαμαρά, διαχώρισε τη στάση του ως προς τον καθένα. Για τον κ. Σουφλιά είπε ότι οι πόρτες της Ν.Δ. είναι ανοικτές, ενώ για τον πρόεδρο
της Πολιτικής Ανοιξης επανέλαβε ότι δεν τίθεται θέμα επιστροφής του.
 Αναφορικά με το θέμα που έχει προκύψει με τον τέως βασιλιά, ο πρόεδρος της Ν.Δ. είπε πως η κυβέρνηση πρέπει να επιδιώξει συμβιβασμό μαζί του, ενώ όταν ρωτήθηκε αν θα πρέπει ο Γλίξμπουργκ να επισκέπτεται τη χώρα μας αποδεχόμενος ένα συγκεκριμένο επώνυμο, είπε πως «αν έχει τις νόμιμες προϋποθέσεις, μπορεί να επιστρέψει». Για το ενδεχόμενο στήριξης της Γιάννας Δασκαλάκη για τη δημαρχία της Αθήνας (σ.σ. μια πρόταση που έκανε ο Μ. Εβερτ), ο πρόεδρος της Ν.Δ. είπε πως πρόκειται για ένα πολύ αξιόλογο πρόσωπο, εν τούτοις δήλωσε ανέτοιμος να απαντήσει για τη δημαρχία.
 Οσο αφορά τη Ντόρα Μπακογιάννη και την πρότασή της να επαναβεβαιωθεί ο πρόεδρος της Ν.Δ. από το επικείμενο συνέδριο, ο κ. Καραμανλής είπε πως «δεν νομίζει ότι θα τεθεί τέτοιο θέμα», ενώ όταν ρωτήθηκε αν έχει πρόβλημα με την πρώην υπουργό και τις δημόσιες παρεμβάσεις της, είπε πως αν είχε οποιοδήποτε πρόβλημα μαζί της, δεν θα την είχε στην πλέον σημαντική θέση, αυτή της τομεάρχου Εξωτερικών και Αμυνας της Ν.Δ.
 Για τον Αρη Σπηλιωτόπουλο είπε ότι έκανε καλά τη δουλειά του ως εκπρόσωπος Tύπου, εν τούτοις έγινε αποπροσανατολισμός όσον αφορά το πρόσωπό του, αφού εισέπραττε τα χτυπήματα που κάποιοι ήθελαν να δώσουν στον ίδιο τον κ. Καραμανλή. Ικανοποιημένος εμφανίστηκε και από τον Θ. Ρουσσόπουλο, ενώ ειδικά για τον Kωνσταντίνο Μητσοτάκη και τις δηλώσεις που αυτός κάνει, είπε πως ό,τι κάνει, δεν το κάνει από πρόθεση και πρόσθεσε ότι είναι χρήσιμος στην παράταξη.
 Ερωτώμενος για την εταιρεία της οποίας διαθέτει το πλειοψηφικό πακέτο, ο κ. Καραμανλής είπε ότι πρόκειται για μια οικογενειακή επιχείρηση και πρόσθεσε πως
ούτε ο ίδιος, ούτε η εταιρεία αυτή δεν είχαν ποτέ συναλλαγές με το Δημόσιο.
