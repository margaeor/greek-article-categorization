 Ποικίλες αντιδράσεις προκαλεί στον πολιτικό κόσμο η διαφαινόμενη πρόθεση του Δημήτρη Αβραμόπουλου να προχωρήσει στη δημιουργία ενός νέου κόμματος. Αμηχανία και ταραχή στη Ρηγίλλης, μάλλον ειρωνικά σχόλια από την κυβέρνηση και αρκετή ικανοποίηση από τους Φιλελεύθερους του Στ. Μάνου.
 Ο δήμαρχος της Αθήνας, με τις πρόσφατες δηλώσεις του, άφησε να εννοηθεί πως βρίσκεται πολύ κοντά στη δημιουργία ενός νέου πολιτικού φορέα, σημειώνοντας χαρακτηριστικά πως «μια νέα πολιτική πρόταση είναι αναμενόμενη, προσδοκώμενη και αναγκαία». Το γεγονός προκάλεσε έντονο προβληματισμό στην ηγεσία της Ν.Δ., η οποία εκτιμά πως ο δήμαρχος είναι ικανός να στερήσει το κόμμα από οποιοδήποτε ενδεχόμενο σχηματισμού αυτόδυναμης κυβέρνησης στο μέλλον. Και ήδη στα επιτελεία της Ρηγίλλης ετοιμάζονται για τον τρόπο με τον οποίο θα αντιμετωπίσουν αυτό το ενδεχόμενο.
 α) να καταγγελθεί εμμέσως σε πρώτη φάση και άμεσα μόλις το κόμμα εμφανιστεί ο δήμαρχος ως «διασπαστής της παράταξης που της στερεί την εξουσία»
 β) να αφήνονται υπονοούμενα για τις πηγές χρηματοδότησης του νέου κόμματος.
 Την ίδια στιγμή, πάντως, στελέχη της Ν.Δ. με δημόσιες δηλώσεις τοςυ, εκφράζουν την αμηχανία τους μπροστά στο ενδεχόμενο δημιουργίας κόμματος από το δήμαρχο, με πλέον χαρακτηριστική δήλωση αυτή του Μ. Εβερτ, ο οποίος δεν απέκλεισε αυτό το ενδεχόμενο. Απλώς, είπε ότι ο κ. Αβραμόπουλος θα ολοκληρώσει τη δημαρχιακή του θητεία. «Δεν πιστεύω ότι θα κάνει κανένα βήμα ο κ. Δήμαρχος πριν τελειώσει τη θητεία του», είπε ο κ. Εβερτ, ο οποίος στο πρόσφατο παρελθόν απέκλειε το ενδεχόμενο αυτό.
 Ο Προκόπης Παυλόπουλος δήλωσε πως το θέμα δεν απασχολεί τη Ν.Δ., αφού ο δήμαρχος δεν έχει εκδηλώσει οποιαδήποτε πρόθεση.
 «Ιδού στάδιον δόξης λαμπρόν», ήταν το σχόλιο του κυβερνητικού εκπροσώπου Δ. Ρέππα, ο οποίος είπε πως το πολιτικό μας σύστημα είναι μεν «ευρύχωρο» και δίνει τη δυνατότητα σε όλους να εκφράζουν τις απόψεις τους, αλλά «υπάρχει μεγάλη απόσταση από τη θεωρία στην πράξη».
 Αρκετά επιθετικός, ο υπουργός ΠΕΧΩΔΕ Κ. Λαλιώτης είπε πως δεν βλέπει καμία πρωτοβουλία ή κίνηση του κ. Αβραμόπουλου, αντιθέτως μια ταλάντευση και αδυναμία να προσδιορίσει τι ακριβώς θέλει και αφήνει διάφορους χρησμούς. «Μου δίνει την εικόνα ενός ανθρώπου που μαδάει μαργαρίτες και λέει: να κάνω κόμμα; Nα μην κάνω; Να κάνω; Nα μην κάνω; ».
 Στον υπουργό απάντησαν συνεργάτες του δημάρχου, λέγοντας ότι είναι άνευ σημασίας οι δηλώσεις Λαλιώτη.
 Ισως ο μόνος ικανοποιημένος από τη δημιουργία ενός νέου κόμματος να είναι ο Στ. Μάνος, ο οποίος είπε ότι είναι χρήσιμο να ταραχτεί το τέλμα στο οποίο βρίσκεται η πολιτική ζωή εξαιτίας του ΠΑΣΟΚ και της Ν.Δ., και με αυτή την έννοια είναι χρήσιμο να κάνει κόμμα ο δήμαρχος.
 Τέλος, η Μαρία Δαμανάκη, αναφερόμενη σε σχόλια που την φέρουν να συντάσσεται με το δήμαρχο, είπε ότι ούτε διαπραγματεύεται ούτε αντιμετωπίζει την ενταξή της στην πιθανολογούμενη κίνηση Αβραμόπουλου. «Οι προτάσεις μου, έχουν πάντα αφετηρία το χώρο της ευρύτερης αριστεράς, αυτό δεν με οδηγεί όμως σε εκ των προτέρων αφορισμούς για καθετί καινούργιο στην πολιτική ζωή. Ούτε μπορώ να υπαρπιστώ το πεπαλαιωμένο δικομματικό σκηνικό που μόνο τέλμα και ακινησία προσφέρει στα πολιτικά μας πράγματα», είπε.
