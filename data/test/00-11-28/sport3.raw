 Την ώρα που το ιταλικό κρατικό ραδιόφωνο μετέδιδε χθες βράδυ ότι «ο Μαρσέλο Λίπι κατευθύνεται στην Αθήνα για να μιλήσει με τον πρόεδρο του Ολυμπιακού», από την πειραϊκή ΠΑΕ διέψευδαν με τον πιο κατηγορηματικό τρόπο ότι ο Ιταλός προπονητής ήλθε στην Ελλάδα και συναντήθηκε με τον Σωκράτη Κόκκαλη. Μπορεί ο Λίπι να μην τα είπε με το αφεντικό της «ερυθρόλευκης» εταιρείας, κάτι που αναμένεται να συμβεί τις προσεχείς μέρες, όμως, σύμφωνα με έγκυρες πηγές, ο Κόκκαλης προχώρησε ήδη σε νέες επαφές που αφορούν τις εναλλακτικές λύσεις στη θέση του προπονητή και έχουν να κάνουν με τους Γερμανούς Γιουπ Χάινκες, Κριστόφ Ντάουμ και Οτο Ρεχάγκελ.
 «Δεν υπάρχει κάτι συγκεκριμένο», ήταν το μόνο που ελέχθη από επίσημα χείλη στελέχους του Ολυμπιακού, αλλά θεωρείται σχεδόν βέβαιο ότι έως το τέλος της εβδομάδας ο Κόκκαλης θα έχει συνάντηση με ξένο τεχνικό. Ο πρόεδρος του Ολυμπιακού, πάντως, περιμένει από μέρα σε μέρα την απάντηση του Λουίς Φερναντέζ, ενώ μέσω τρίτου ανθρώπου γίνονται επαφές και με τον Σλοβένο Σρέτσκο Κάτανετς.
 Οσο όμως, δεν επιτυγχάνεται συμφωνία με ξένο προπονητή, ο Τάκης Λεμονής παραμένει στο τιμόνι του Ολυμπιακού και κέρδισε πόντους χθες στην Τούμπα, τόσο με την τακτική που ακολούθησε όσο και με την στάση του στη συνέντευξη Τύπου.
 Ο Μαρσέλο Λίπι σε δηλώσεις του στο ιταλικό ειδησεογραφικό πρακτορείο «Calciomercato», αναφερόμενος στον Ολυμπιακό υποστήριξε: «Ο Ολυμπιακός είναι μια ομάδα με κύρος, αλλά μέχρι σήμερα δεν έχω δεχθεί καμία πρόταση από την Ελλάδα. Βρίσκομαι στο Βιαρέτζο και δεν με έχει ενοχλήσεις κανείς». Σε ερώτηση ότι τα ελληνικά ΜΜΕ λένε για το ταξίδι του στην Αθήνα με το λίαρ τζετ του Σωκράτη Κόκκαλη, ο Ιταλός προπονητής υποστήριξε: «Ενα αεροπλάνο μόνο για μένα; Μακάρι να έρθει και ο κ. Κόκκαλης να κάνουμε μια ωραία εκδρομή στην Αθήνα».
 Και ο Λίπι συμπλήρωσε: «Επειδή είμαι άνθρωπος με αγωγή, τη στιγμή που θα έρθει η οποιαδήποτε πρόταση, θα την λάβω σοβαρά υπόψη».
 Η ιταλική εφημερίδα «Κοριέρε Ντέλο Σπορτ» σε χθεσινό δημοσίευμά της αναφέρει ότι «ο Λίπι ταξιδεύει σήμερα στην Αθήνα για να συζητήσει το ενδεχόμενο συνεργασίας με τον Ολυμπιακό έως το τέλος της περιόδου».
 Συνάντηση με το γενικό διευθυντή του Ολυμπιακού, Γιώργο Λούβαρη, αναμένεται να έχει σήμερα στα γραφεία της πειραϊκής ΠΑΕ ο Δημήτρης Ελευθερόπουλος, προκειμένου να λυθεί το πρόβλημα που προέκυψε με το νεαρό γκολκίπερ των «ερυθρολεύκων», και να επιστρέψει στις επίσημες υποχρεώσεις. Στη διοίκηση, πάντως, λένε ότι ο Ελευθερόπουλος ξεπέρασε τα όρια και άφησε την ομάδα να πάει σε ένα δύσκολο παιχνίδι (ΠΑΟΚ) χωρίς τη βοήθειά του, ουσιαστικά πήρε άδεια πριν του την δώσουν και η συμπεριφορά του δεν ήταν επαγγελματική.
 Δεν αποκλείεται με την περίπτωση του Ελευθερόπουλου να ασχοληθεί σήμερα και ο Σωκράτης Κόκκαλης (αν γίνει αυτό, ο παίκτης ίσως κληθεί σε απολογία για να δώσει εξηγήσεις), ενώ στη διοίκηση κερδίζει καθημερινά έδαφος η άποψη να αποκτηθεί ξένος τερματοφύλακας την περίοδο του Ιανουαρίου. Το ενδεχόμενο αυτό ενισχύεται και από το γεγονός ότι ο Ελευθερόπουλος θέλει να πάρει μετεγγραφή σε σύλλογο του εξωτερικού, μετά τα όσα συνέβησαν την περασμένη Πέμπτη στο ΟΑΚΑ.
