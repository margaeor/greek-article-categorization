 Μαλλί με μαλλί πιάστηκαν, κατά το κοινώς λεγόμενο, ο αντιπρόεδρος της βρετανικής κυβέρνησης Τζον Πρέσκοτ και η Γαλλίδα υπουργός Περιβάλλοντος Ντομινίκ Βουανέ την επόμενη της αποτυχίας της διάσκεψης για το κλίμα. Οι δύο υψηλοί αξιωματούχοι αντάλλαξαν βαριές κουβέντες, αποσπώντας τα φώτα της δημοσιότητας, σε αντίθεση με την ουσία του προβλήματος που δεν λύθηκε στη Χάγη. 
 Στη Χάγη, οι 181 συμμετέχοντες στη διάσκεψη για το κλίμα απέτυχαν να καταλήξουν σε συμβιβασμό για τον τρόπο εφαρμογής μέτρων με στόχο τη μείωση των
εκπομπών διοξειδίου του άνθρακα. Οι περισσότεροι θεώρησαν ότι ευθύνονται οι ΗΠΑ. Στην Ευρώπη όμως η αποτυχία έφερε διχόνοια. Λίγες ώρες μετά το τέλος της διάσκεψης, ο Πρέσκοτ είπε για τη Βουανέ, η οποία ως υπουργός της προεδρεύουσας
στην Ε.Ε. χώρας μιλούσε για λογαριασμό της Ευρώπης: «Φοβήθηκε, δεν μπορούσε να
εξηγήσει γιατί, είπε πως ήταν εξαντλημένη και ότι δεν καταλαβαίνει τις λεπτομέρειες των προτάσεων και μετά αρνήθηκε να τις κάνει δεκτές». Η Ντομινίκ Βουανέ τον αγνόησε για κάνα-δυο ημέρες, αλλά μετά πέρασε στην αντεπίθεση. Είναι «αδιόρθωτος φαλλοκράτης» και οι δηλώσεις του «απαράδεκτες, ασήμαντες και
αξιοθρήνητες». Εύκολα μπορεί κανείς να φανταστεί ότι οι επιτηδευμένες αυτές εκφράσεις θα γίνονταν καθαρές βρισιές αν Βουανέ και Πρέσκοτ βρίσκονταν τετ-α-τετ.
 Επί της ουσίας, ο Βρετανός, που παραδοσιακά κλίνει προς τις ΗΠΑ, θεώρησε τη Βουανέ υπεύθυνη για τη μη συναίνεση της Ευρωπαϊκής Ενωσης σε συμβιβαστική πρόταση. Με το μέρος του είχε και τον πρωθυπουργό του Τζον Μπλερ, ο οποίος στήριξε τον αντιπρόεδρό του και αρνήθηκε να σχολιάσει τους χειρισμούς της γαλλικής προεδρίας. Τους οποίους παρεμπιπτόντως εξήρε ο Ζακ Σιράκ. «Παρακολούθησα τη δουλειά της γαλλικής προεδρίας και τη βρήκα άριστη», είπε ο Σιράκ. Στο ίδιο μήκος κύματος εκπρόσωπος του γαλλικού υπουργείου Eξωτερικών δήλωσε ότι η Ε.Ε. «μίλησε με μια φωνή» στη Χάγη. Τη Γαλλίδα υποστήριξε και ο Δανός υπουργός Περιβάλλοντος Σβεντ Αουκεν, ο οποίος κάλεσε τον Πρέσκοτ, «τη μόνη διαφορετική φωνή» στην Ε.Ε., να ζητήσει συγγνώμη.
 Οι βρετανικές ταμπλόιντ όμως βρήκαν την ευκαιρία να εξακοντίσουν βέλη στη Γαλλία. Η «Σαν» μίλησε για «γαλλική φάρσα» και η «Μίρορ», πιο κακεντρεχής, τιτλοφόρησε: «Ηταν πολύ κουρασμένη για να σώσει τη Γη».
 Κουρασμένη ή όχι, πάντως, η Βουανέ εκτίμησε ότι «δεν είμαστε μακριά από συμφωνία» και υποβάθμισε τους φόβους εκείνων που προβλέπουν ακόμα περισσότερα εμπόδια αν επιβεβαιωθεί η ανάληψη της εξουσίας στις ΗΠΑ από τον Τζορτζ Μπους. Ενδιαφέρον παρουσιάζει ότι η ιαπωνική κυβέρνηση, συνεργός των ΗΠΑ στην εμπλοκή, χαρακτήρισε «ιδιαίτερα λυπηρό γεγονός» την αποτυχία της διάσκεψης, την ώρα που ο εθνικός Tύπος την καλούσε να αναθεωρήσει την πολιτική της. Το μερίδιο ευθύνης που της αναλογεί για την αποτυχία της διάσκεψης παραδέχτηκε χθες και η Αυστραλία, εκ των χωρών του «αμερικανικού» μπλοκ.
 Ο ευρωβουλευτής των Πρασίνων Ντανιέλ Κον Μπεντίτ κάλεσε την Ευρώπη να «οργανωθεί, να ενωθεί... και να μάθει να υπερασπίζεται τα συμφέροντά της». Είπε, επίσης, ότι η γηραιά ήπειρος «πρέπει να κινητοποιήσει την αμερικανική κοινή γνώμη» και να καταδείξει ότι η αμερικανική κυβέρνηση «θυσίασε την αξιοπρέπεια της ζωής στον πλανήτη στο βωμό των συμφερόντων των μεγάλων επιχειρήσεων».
