 Περίγελος των εφημερίδων όλου του κόσμου έγιναν οι προεδρικές εκλογές στις ΗΠΑ
και το εκλογικό σύστημα της χώρας, τα μειονεκτήματα του οποίου παραδέχονται και οι αμερικανικές εφημερίδες.
 Ο βρετανικός Τύπος γράφει ότι ήταν «μία καλή ημέρα για το λαϊκισμό» και ειρωνεύεται τα άσχημα αποτελέσματα στις προγνώσεις των αμερικανικών τηλεοπτικών δικτύων. «Ηταν μια παρωδία της δημοκρατίας», γράφει η εφημερίδα «Τάιμς», εκφράζοντας συνάμα την ανησυχία της για τα «καπρίτσια» του αμερικανικού εκλογικού συστήματος, που μπορεί να αφήσει εκτός νυμφώνος έναν υποψήφιο, ο οποίος, ενώ έχει λάβει τις περισσότερες ψήφους (όπως ο δημοκρατικός Γκορ) δεν μπορεί να νικήσει τον αντίπαλο, ο οποίος έχει κερδίσει τις περισσότερες Πολιτείες. «Οι ΗΠΑ δυνητικά θα μπορούσαν να βρεθούν ενώπιον της πιο σοβαρής πολιτικής κρίσης της ιστορίας τους μετά το Γουοτεργκέιτ», υπογραμμίζει η εφημερίδα. H «Ντέιλι Μίρορ» τιτλοφορείται «Η Αμερική είναι σήμερα περίγελος», και εκτιμά πως «ο τρόπος με τον οποίο δόθηκαν τα αποτελέσματα και κατόπιν αποσύρθηκαν είναι αντάξιος με αυτά που θα αναμέναμε από μια δημοκρατία τύπου μπανανίας».
 «Τώρα», γράφει με τη σειρά της η «Σαν», «κανένας στην Αμερική δεν μπορεί να υποστηρίξει πως η ψήφος του δεν μετράει». Για τη «Φαϊνάνσιαλ Τάιμς» όμως «όλο αυτό ήταν στο σύνολό του μια πολύ καλή ημέρα για τη δημοκρατία». Την ίδια άποψη παρουσιάζει επικαλούμενη τη βρετανική εφημερίδα και η γαλλική «Μοντ». «Δεν ήταν απλώς αυγά στα μούτρα τους, αλλά ολάκερη ομελέτα» προσθέτει η Γκάρντιαν. Η «Λιμπρ Μπελζίκ», του Βελγίου, θέτει «σοβαρά ερωτηματικά στη λειτουργία της δημοκρατίας στις ΗΠΑ». Η γερμανική «Μπερλίγκερ Τσάιτουνγκ» κάνει λόγο για «εκλογικό χάος, που οφείλεται στο ξεπερασμένο για την εποχή της
 Η ιταλική «Κοριέρε Ντε Λα Σέρα» γράφει για «άρωμα αδικίας» στο εκλογικό σύστημα και η αριστερή «Μανιφέστο» για «ψήφο τρελών», σημειώνοντας ότι το μέλλον του πλανήτη εξαρτάται από μια χούφτα συνταξιούχους της Φλόριντα. Ο Τύπος της Σουηδίας αναρωτιέται αν η κατάσταση είναι για γέλια ή για κλάματα. Ο
ρωσικός Τύπος ειρωνεύεται ότι ήταν μάλλον χολιγουντιανό δράμα, παρά πολιτικό γεγονός. Η «Βρέμια Νοβόστι» έγραψε ότι ακόμα και ένας νεκρός μπορεί να κυβερνήσει την Αμερική. Η τουρκική εφημερίδα «Σαμπάχ» είχε τίτλο «H παγκόσμια γκάφα» και αναφερόταν σε όλες τις γκάφες που έγιναν ανά τον κόσμο. Από τα ρεπορτάζ των αμερικανικών τηλεοπτικών καναλιών, έως τα συγχαρητήρια που εδόθησαν και μετά αποσύρθηκαν.
 Ο βελγικός Τύπος θέτει ερωτήματα για το πόσο «εύθραυστος» θα είναι ο επόμενος πρόεδρος έχοντας κερδίσει με πολύ μικρή διαφορά και με δικαστικές αποφάσεις, τονίζοντας ακόμα ότι πρέπει να μεταρρυθμιστεί το εκλογικό σύστημα. Στη Βαγδάτη
η εφημερίδα «Μπαμπέλ» έγραψε ότι οι εκλογές ήταν κωμωδία και ότι το αποτέλεσμα
είναι στα χέρια των «σιονιστικών δυνάμεων». Με περισσή ειρωνεία αντιμετώπισε τις αμερικανικές εκλογές και η τηλεόραση του Ιράν. Η ανεξάρτητη εφημερίδα «Ρέφερανς Πλας», στο Κονγκό, αναρωτιέται: «Αν αυτά συμβαίνουν στις ΗΠΑ, πώς θέλετε να γίνουν όλα σωστά και διάφανα σε μια φτωχή Αφρική».
