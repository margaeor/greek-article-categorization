Οι διαμαρτυρίες και οι έντονες αντιδράσεις για τις κάκιστες διαιτησίες στο φετινό πρωτάθλημα υποχρέωσαν τον πρόεδρο της ΚΕΔ Βασίλη Νικάκη και τους συνεργάτες του να βάλουν στο «ψυγείο» (τουλάχιστον) έως τις αρχές του 2001 τον Γιώργο Κασναφέρη και τους βοηθούς του (Σουλιμάς και Ζήσης) στο ντέρμπι ΠΑΟΚ - Ολυμπιακός. Σε έκτακτη συνεδρίασή της η ΚΕΔ αποφάσισε ομόφωνα την παραπομπή του Αθηναίου ρέφερι και των δύο εποπτών του στην Πειθαρχική Επιτροπή, η οποία θα συνεδριάσει στις 20 Δεκεμβρίου για την επιβολή των οριστικών ποινών. Εως τότε ο Κασναφέρης και οι Σουλιμάς, Ζήσης δεν θα μπαίνουν στις κληρώσεις, λόγω της απαράδεκτης διαιτησίας τους, «που ξεπέρασε τα όρια της ανοχής», όπως δήλωσε και ο πρόεδρος της ΕΠΑΕ Βίκτωρας Μητρόπουλος.
 Η ΚΕΔ πάντως προκάλεσε με την απόφασή της για τον παρατηρητή διαιτησίας Κυριάκο Κοντογιαννίδη, ο οποίος έκρινε ότι οι υποδείξεις Κασναφέρη δεν αλλοίωσαν το αποτέλεσμα του επεισοδιακού ντέρμπι. Ο κ. Κοντογιαννίδης παραμένει στους πίνακες, αφού η ΚΕΔ τον τιμώρησε με αποκλεισμό από τις κληρώσεις για πέντε αγωνιστικές! Ετσι, ο παρατηρητής από την Ξάνθη θα έχει την ευκαιρία να καλύψει κι άλλους διαιτητές που θα κάνουν το άσπρο-μαύρο.
 Ο Βασίλης Νικάκης μιλώντας σε δημοσιογράφους, μετά την έκτακτη συνεδρίαση της ΚΕΔ, παραδέχτηκε ότι οι διαιτητές έχουν κάνει σοβαρά λάθη, προσπάθησε όμως να δικαιολογήσει τα αδικαιολόγητα: «Αυτή η ισοπεδωτική λογική ότι όλα είναι κατευθυνόμενα πρέπει να σταματήσει. Ολοι δικαιολογούν το ντεφορμάρισμα των ποδοσφαιριστών, όχι όμως και των διαιτητών. Γιατί; Και αυτοί άνθρωποι είναι, δεν έχουν έρθει από άλλο πλανήτη και σφυρίζουν μάλιστα σε μια περίοδο που οι συνθήκες δεν είναι ευνοϊκές».
