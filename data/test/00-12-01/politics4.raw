Την απόφαση της κυβέρνησης να προχωρήσουν, παρά τις αντιδράσεις, οι διαρθρωτικές αλλαγές στην οικονομία αναμένεται να επαναλάβει σήμερα ο πρωθυπουργός, κατά την ομιλία του ενώπιον εκατοντάδων στελεχών του ΠAΣΟK. Ο κ.
Σημίτης θα τονίσει ότι πρέπει να ψηφιστεί το νομοσχέδιο για τις αλλαγές στις εργασιακές σχέσεις και θα επιμείνει στην κυβερνητική απόφαση να πωληθεί σε ιδιώτη η πλειοψηφία της Ολυμπιακής Αεροπορίας και να παραχωρηθεί η διοίκησή της, ως «μόνη λύση» για την επιβίωσή της.
 Η ανησυχία της κυβέρνησης για τις υψηλές τιμές του πετρελαίου και τις επιπτώσεις του στην οικονομία και το Χρηματιστήριο εκφράστηκε και στη χθεσινή συνεδρίαση της Κυβερνητικής Επιτροπής. Ο υπουργός Εθνικής Οικονομίας Γ. Παπαντωνίου είπε ότι οι υψηλές τιμές θα διατηρηθούν για αρκετό διάστημα και το
ίδιο θα συμβεί με την τιμή του δολαρίου. Ολ' αυτά θα διατηρήσουν και τον πληθωρισμό σε υψηλά επίπεδα τους επόμενους μήνες.
 Ο κ. Παπαντωνίου είπε, επίσης, ότι ένα μέρος της κακοδαιμονίας του ελληνικού Χρηματιστηρίου οφείλεται και σ' αυτή τη συγκυρία (πέφτουν -είπε- και τα διεθνή
χρηματιστήρια και αυτός είναι επιβαρυντικός παράγοντας), αλλά εξέφρασε συγκρατημένη αισιοδοξία για αργότερα, μόλις οι συνθήκες ηρεμίας αποκατασταθούν. Συζήτηση δεν έγινε, επειδή ο κ. Παπαντωνίου εκλήθη επειγόντως στη Βουλή για τη συζήτηση της τροπολογίας για τα πανωτόκια. Μόνο ο υπουργός Ανάπτυξης Νίκος Χριστοδουλάκης μίλησε για την απελευθέρωση της αγοράς ενέργειας.
 Ο υπουργός Eξωτερικών Γιώργος Παπανδρέου ενημέρωσε τα μέλη του οργάνου για την
εταιρική σχέση της Τουρκίας με την Ευρωπαϊκή Ενωση, η οποία αναμένεται να ξεκαθαριστεί στη σύνοδο κορυφής που θα γίνει την άλλη εβδομάδα στη Νίκαια της Γαλλίας. Η κυβέρνηση επαναλαμβάνει μονότονα ότι επιθυμεί να προχωρήσει η σχέση
αυτή υπό τον απαράβατο, όμως, όρο ότι θα επαναληφθεί το κείμενο της απόφασης του Ελσίνκι. Ο πρωθυπουργός Κ. Σημίτης είπε ότι στις πρόσφατες συναντήσεις του
τόσο με τον κ. Σιράκ όσο και με άλλους Eυρωπαίους ηγέτες στο Ζάγκρεμπ της Κροατίας έλαβε τη διαβεβαίωση ότι την ίδια επιθυμία έχουν και οι λοιποί εταίροι. Εξέφρασε, όμως, αμφιβολίες για το τι θα μεσολαβήσει μέχρι τη σύνοδο κορυφής, γι' αυτό τόνισε ότι η κυβέρνηση έχει προειδοποιήσει ότι δεν πρόκειται
να δεχτεί διακριτική μεταχείριση της Τουρκίας. Πάντως, κυβερνητικές πηγές εξέφραζαν προβληματισμό για το ποια στάση θα τηρήσει η Τουρκία, λέγοντας ότι η
Ελλάδα δεν θέλει να ματαιωθεί η συζήτηση της εταιρικής σχέσης. «Μετά το Ελσίνκι έχουμε μπει σ' ένα δρόμο, δεν πρέπει να γυρίσουμε πίσω», έλεγαν με νόημα.
