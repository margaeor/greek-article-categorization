 Ψάχνει, αλλά δεν βρίσκει ενδιαφερόμενο, για αλλαγή του ιδιοκτησιακού καθεστώτος στον ΠΑΟΚ ή για συνιδιοκτησία ο Γιώργος Μπατατούδης, τη στιγμή που οι Συνδεσμίτες τού στέλνουν τελεσίγραφο: «Φύγε, δεν σε θέλουμε πια στον ΠΑΟΚ. Φτάνουν πέντε χρόνια χωρίς διάκριση». Ο Ντούσαν Μπάγεβιτς αποφασίζει αν θα συνεχίσει ή θα τα βροντήξει και θα φύγει. Σημείο αιχμής τα χρέη προς τους ποδοσφαιριστές, που έφτασαν σε χρονικά όρια προσφυγών.
 Ο Μπατατούδης είναι από χθες το μεσημέρι στο εξωτερικό, για να εξασφαλίσει χρήματα και να φανεί συνεπής στον Μπάγεβιτς, στον οποίο υποσχέθηκε ότι έως τη Δευτέρα θα πραγματοποιηθούν πληρωμές ποδοσφαιριστών. Παράλληλα οι στενοί συνεργάτες του τού διεμήνυσαν να ασχοληθεί σοβαρά με το ιδιοκτησιακό καθεστώς, χωρίς όμως να παραλείψει να αντιμετωπίσει τη σημερινή οικτρή οικονομική κατάσταση, με χρέη ακόμη και στα νοικιασμένα σπίτια των παικτών, τους οποίους απειλούν με εξώσεις οι ιδιοκτήτες! 
 Ο Μπάγεβιτς βρίσκεται, ίσως, στη χειρότερη κατάσταση της καριέρας του. Η ομάδα του κοντεύει να βγει νωρίς νωρίς εκτός στόχων κι έχει καθημερινά να αντιμετωπίσει τα παράπονα των παικτών για το οικονομικό. Και το πιο σημαντικό, δεν μπορεί, πια, να δώσει βάση στις υποσχέσεις του μεγαλομετόχου. Εχει, πάντως, τη συμπαράσταση του κόσμου και ακούει καθημερινά την προτροπή του να συνεχίσει.
 Οι Συνδεσμίτες προειδοποιούν τον καθένα που θα συναλλαγεί με τον Μπατατούδη ή θα τον βοηθήσει σε αυτή τη φάση, ότι θα θεωρηθεί εχθρός του ΠΑΟΚ. Σκέφτονται ακόμη να συναντηθούν με πολιτικούς, για να τους ζητήσουν να βοηθήσουν στη λύση του ιδιοκτησιακού αδιεξόδου.
 Ο Μπατατούδης μέσα σε αυτό το κλίμα θέλει, αφού συνεννοηθεί με τον Μπάγεβιτς, να ελαφρύνει το μπάτζετ της ομάδας, με αποδέσμευση παικτών που δεν απέδωσαν τα αναμενόμενα κι όμως κοστίζουν πολλά.
