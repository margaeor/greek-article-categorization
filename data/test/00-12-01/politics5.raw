Συνάντηση των πρωθυπουργών Ελλάδας και Αλβανίας κ. Σημίτη και Μέτα αναμένεται να πραγματοποιηθεί σήμερα, κατά τη διάρκεια της ανεπίσημης παρουσίας του κ. Μέτα στην Αθήνα, στο πλαίσιο συνεδρίου που οργανώνει το αμερικανικό πανεπιστήμιο Πρίνστον με θέμα: «Οι Αλβανοί ως μειοψηφίες και πλειοψηφίες στα Bαλκάνια».
 Κύκλοι του υπουργείου Εξωτερικών δήλωναν χθες ότι το υπουργείο δεν έχει καμία ανάμιξη ούτε στην οργάνωση ούτε στη χρηματοδότηση του συνεδρίου αυτού..απλώς έχει κληθεί να πάρει μέρος στη συνεδρίαση με τη συμμετοχή των Ελλήνων πρέσβεων
 Παρά ταύτα, κατά τη διάρκεια της πρώτης συνάντησης αυτού του τύπου, πέρυσι τον
Απρίλιο στη Βουδαπέστη, η επιλογή της Αθήνας ως φιλοξενούσης χώρας έγινε από το συμμετέχοντα Ελληνα πρέσβη κ Α. Μαλλιά, ο οποίος και θα πάρει μέρος στο σημερινό συνέδριο.
 Το υπουργείο Εξωτερικών πάντως, χρησιμοποιώντας την ιδιότητα «του απλού συμμετέχοντος», δεν ήταν σε θέση να δώσει στοιχεία για το αν θα υπήρχαν συμμετοχές κυβερνητικών αξιωματούχων από ενδιαφερόμενες βαλκανικές χώρες, όπως
τα Σκόπια (σ.σ.: ο πρόεδρος της Βουλής είχε δηλώσει ενδιαφέρον, αλλά παραιτήθηκε), η Γιουγκοσλαβία (ο υπουργός Εξωτερικών μάλλον δεν θα παραστεί), το Μαυροβούνιο κ.λπ.
 Οι ίδιες πηγές διαβεβαίωναν χθες ότι ο υπουργός Εξωτερικών θα συμμετάσχει, με την παράθεση δεξίωσης σήμερα το απόγευμα στους συνέδρους.
 Ο βουλευτής της Ν.Δ. Ι. Βαρβιτσιώτης με δήλωσή του θεωρεί «αδιανόητη και απαράδεκτη τη σύμπραξη του υπουργείου Εξωτερικών στη διοργάνωση του συνεδρίου».
 Ο κ. Βαρβιτσιώτης διερωτάται γιατί αποφάσισε η κυβέρνηση να δώσει βήμα έκφρασης στον αλβανικό εθνικισμό, αφού τα Τίρανα δεν σέβονται τα δικαιώματα της ελληνικής μειονότητας και ποιο σκοπό εξυπηρετεί η παρουσία του κ. Παπανδρέου.
 Ζητεί ακόμη να πληροφορηθεί «...ποιες ακριβώς εξουσίες έχουν ανατεθεί στον εξωθεσμικό αξιωματούχο του υπουργείου Εξωτερικών κ. Αλέξη Ρόντο, δεδομένου ότι
η υπηρεσία "διεθνούς αναπτυξιακής συνεργασίας", της οποίας προΐσταται, εμπνεύστηκε τη διοργάνωση του συνεδρίου».
 Το ότι συνεχίζονται συνομιλίες και συζητήσεις προγραμμάτων μεταξύ Ελλάδας και Αλβανίας, για να βρεθούν λύσεις στα μεταξύ των δύο χωρών προβλήματα επιβεβαίωσαν ξανά με κοινές δηλώσεις μετά τη χθεσινή τους συνάντηση ο υπουργός
Εθνικής Αμυνας και ο πρόεδρος του Σοσιαλιστικού Κόμματος της Αλβανίας.
 Ο Φατός Νάνο, που φρόντισε να τονίσει και την ιδιότητα του αντιπροέδρου του Ευρωπαϊκού Σοσιαλιστικού Κόμματος του κ. Τσοχατζόπουλου, είπε πως «δεν υπάρχει
το παραμικρό, πολιτικό, θεσμικό ή νομικό εμπόδιο στη συνέχιση της ανάπτυξης των σχέσεων στρατηγικής συνεργασίας» των δύο χωρών και σε διμερές και σε διαβαλκανικό επίπεδο.
 Ο κ. Τσοχατζόπουλος επισήμανε το ρόλο που μπορούν να παίξουν ελληνική μειονότητα και Αλβανοί μετανάστες για την ενδυνάμωση των σχέσεων των δύο χωρών
και των δύο λαών «οι οποίοι -είπε- έχουν ένα κοινό μέλλον στα Βαλκάνια και στην προοπτική της Ευρώπης».
