«Αν δεν θέλουμε να κάνουμε ύποπτους συμβιβασμούς, θα χρειαστεί να πολεμήσουμε πνευματικά. Δεν μπορούμε να είμαστε χριστιανοί αν δεν αναλάβουμε πνευματικό αγώνα. Είναι προτιμότερος ο πνευματικός πόλεμος από την ειρήνη της αδράνειας».
Αυτά και άλλα είπε χθες το πρωί ο αρχιεπίσκοπος Χριστόδουλος κατά τη διάρκεια
κηρύγματος, στον Aγιο Δημήτριο στην ομώνυμη περιοχή. Προχθές το βράδυ ο ίδιος,
μιλώντας στον Aγιο Δημήτριο Αμπελοκήπων, έκανε λόγο για το προσφιλές του θέμα,
αυτό των ταυτοτήτων. Και επικαλούμενος το επιχείρημα του αποχριστιανισμού, είπε στους πιστούς: «Η Eκκλησία μάς ζητεί να αποκτήσουμε γενναίο φρόνημα, να μην υπολογίζουμε τόσο τις απειλές των κρατούντων που έρχονται και παρέρχονται». Και στη συνέχεια τους κάλεσε να συμπληρώσουν τα έντυπα της Συνόδου.
 Στο χθεσινό του κήρυγμα ο αρχιεπίσκοπος Χριστόδουλος είπε: «Οι άνθρωποι που εν
πολλοίς είναι όργανα του διαβόλου αποτελούν στον κόσμο αυτό κατεστημένη δύναμη, είναι οι ισχυροί του κόσμου που έχουν τη δύναμη να επιβάλλουν τις απόψεις τους και να υποτάσσουν αυτούς που διαφωνούν μαζί τους». Και συμπλήρωσε: «Δεν μας ενδιαφέρουν οι διαφωνούντες για λόγους πολιτικούς, οικονομικούς ή κομματικούς, αλλά οι διαφωνούντες για λόγους πίστεως. Με μόνο το γεγονός ότι οι άνθρωποι του Θεού ομολογούν την πίστη τους, γίνονται στόχος εκείνων που ανήκουν στο άλλο στρατόπεδο». Υποστήριξε ακόμη ότι όσα είπε δεν είναι γνώρισμα της δικής μας εποχής μόνο, αντιθέτως η Iστορία επαναλαμβάνεται,
και άντλησε παραδείγματα από την Παλαιά Διαθήκη και το βίο του Αγίου Δημητρίου. «Αυτή είναι η μοίρα των ανθρώπων του Θεού, να τους καταδιώκουν οι άνθρωποι του διαβόλου».
