 Αιχμές εναντίον του Δημήτρη Αβραμόπουλου άφησε ο Κώστας Καραμανλής, ο οποίος σημείωσε πως δεν πιστεύει στους παράγοντες της αυτοδιοίκησης που κάνουν ό,τι τους κατέβει, χωρίς να λογαριάζουν ή να τους νοιάζει το γεγονός ότι τους στήριξαν συγκεκριμένα κόμματα για να εκλεγούν.
 Η αναφορά του Κ. Καραμανλή ήταν γενική, αλλά τα στελέχη της τοπικής αυτοδιοίκησης, στα οποία απευθυνόταν, είδαν να «φωτογραφίζει» το δήμαρχο Αθηναίων, ενώ για να κρατήσει τις ισορροπίες είπε ότι διαφωνεί και με τη λογική των παραγόντων της αυτοδιοίκησης που λειτουργούν μόνο με κομματικά κριτήρια.
 Ο πρόεδρος της Ν.Δ. είχε συνάντηση με αιρετούς της τοπικής αυτοδιοίκησης του νομού Θεσσαλονίκης στο ξενοδοχείο «Κάπιτολ», και στο χαιρετισμό του επανέλαβε ότι είναι μετωπική και θα τραβήξει μέχρι τέλους η σύγκρουση με την κυβέρνηση για ζητήματα διαπλοκής και διαφθοράς. Επισήμανε ότι η Ν.Δ. δεν έχει πρόβλημα με συγκεκριμένα πρόσωπα και παρατήρησε πως δεν είναι το κόμμα της αξιωματικής αντιπολίτευσης που έφερε στη δημοσιότητα το θέμα του Σαλαλέ και του Τσουκάτου.
Επέστησε την προσοχή στα κομματικά στελέχη ως προς τον τρόπο λειτουργίας, διότι όταν αναλάβει η Ν.Δ. τη διακυβέρνηση της χώρας θα κριθούν γι' αυτές τις επιλογές τους.
 Εμφανίστηκε αισιόδοξος ότι έμεινε λίγος δρόμος για την κατάκτηση της εξουσίας,
αλλά παραδέχτηκε πως αυτός ο δρόμος έχει ανηφοριές και δυσκολίες. Εξέφρασε ανησυχία για την πορεία των εθνικών θεμάτων και κατηγόρησε την πολιτική της κυβέρνησης.
 Χθες το μεσημέρι είχε συναντήσεις με τις πρυτανικές αρχές του Αριστοτέλειου Πανεπιστημίου και του Πανεπιστημίου Μακεδονίας. Οι πρυτάνεις Μιχάλης Παπαδόπουλος και Γιώργος Τσιότρας τον ενημέρωσαν για τα προβλήματα σχετικά με τη χρηματοδότηση, τις υποδομές και τις ελλείψεις σε προσωπικό. Ο κ. Καραμανλής
τόνισε πως η Θεσσαλονίκη, από τη γεωγραφική της θέση και με τα δύο πανεπιστήμια μπορεί να συμβάλει καθοριστικά στην προοπτική να προσφέρει η Ελλάδα υψηλού επιπέδου υπηρεσίες παιδείας στην ευρύτερη περιοχή των Βαλκανίων.
