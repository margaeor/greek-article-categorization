 Ανάμεσα σε αποσκευές ταξίδεψε χθες το πρωί από την Κω στη Ρόδο ένας 24χρονος υπάλληλος της Ολυμπιακής Αεροπορίας. Μέσα στην ατυχία του στάθηκε τυχερός, αφού, όπως υποστηρίζουν ειδικοί, αν το δρομολόγιο ήταν μεγαλύτερης διάρκειας, θα έχανε τη ζωή του. 
 Ηταν λίγο μετά τις 10 χθες το πρωί, όταν ένα αεροσκάφος τύπου τσάρτερ της εταιρείας «Κρόσερ», που εκτελούσε την πτήση Ζυρίχη-Κως-Ρόδος, προσγειώθηκε στο
αεροδρόμιο του νησιού του Ιπποκράτη και αποβίβασε Ελβετούς τουρίστες. Ο 24χρονος Εμμανουήλ Λάμπρου, υπάλληλος πίστας της Ολυμπιακής Αεροπορίας, μπήκε στο χώρο αποσκευών του αεροσκάφους για να τακτοποιήσει κάποιες βαλίτσες. Ξαφνικά οι πόρτες έκλεισαν και το αεροσκάφος άρχισε να τροχοδρομεί στην πίστα του αεροδρομίου προκειμένου να απογειωθεί με προορισμό τη Ρόδο. Μάταια ο υπάλληλος της Ολυμπιακής χτυπούσε τις πόρτες για να του ανοίξουν οι συνάδελφοί
του, αφού το αεροσκάφος πλέον είχε μπει στη διαδικασία απογείωσης. 
 «Οταν συνειδητοποίησα ότι το αεροσκάφος απογειωνόταν, τρομοκρατήθηκα. Η μόνη ελπίδα μου ήταν ότι γνώριζα πως το αεροσκάφος σε λιγότερο από μισή ώρα θα προσγειωνόταν στη Ρόδο και δεν θα κινδύνευε η ζωή μου», δήλωσε σοκαρισμένος ο 24χρονος, όταν έκπληκτοι οι συνάδελφοί του στη Ρόδο τον αντίκρισαν ανάμεσα στις αποσκευές.
 Ο νεαρός υπάλληλος εξετάστηκε από γιατρό του αεροδρομίου, ο οποίος διαπίστωσε ότι ήταν καλά στην υγεία του, αλλά φανερά σοκαρισμένος. Ειδικοί εκτιμούν πως αν το αεροσκάφος εκτελούσε δρομολόγιο μεγαλύτερης διάρκειας, θα ήταν οδυνηρό για τον 24χρονο και ο θάνατός του θα ήταν φρικτός, αφού στο χώρο των αποσκευών
