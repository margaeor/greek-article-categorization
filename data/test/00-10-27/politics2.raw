 ελληνοσκοπιανή διένεξη για το όνομα περνά σε νέα φάση, με στόχο την επίλυσή της το συντομότερο δυνατό, σύμφωνα με δηλώσεις του πρωθυπουργού Λιούπτσο Γκεοργκίεφσκι στους δημοσιογράφους της χώρας του, ύστερα από τη συνάντηση που είχε προχθές το απόγευμα με τον Κώστα Σημίτη στο πλαίσιο της διαβαλκανικής διάσκεψης των Σκοπίων. 
 «Διαπιστώσαμε -είπε- ότι οι σχέσεις φιλίας και συνεργασίας που έχουμε με την Ελλάδα βρίσκονται στο ανώτατο επίπεδο και για το μόνο πρόβλημα που υπάρχει μεταξύ των δύο χωρών αποφασίσαμε να λυθεί το συντομότερο δυνατό».
 Πρόσθεσε μάλιστα ότι «γίνεται αποδεκτή μια πρόταση που έκανε ο Eλληνας πρωθυπουργός, παράλληλα με τις συνομιλίες για το θέμα του ονόματος που γίνονται εδώ και χρόνια στη Νέα Υόρκη, να ασχοληθούν πιο άμεσα και οι κυβερνήσεις, με συναντήσεις των υπουργών Eξωτερικών, αλλά ακόμα και των πρωθυπουργών».
 Ο Γκεοργκίεφσκι διευκρίνισε επίσης ότι κατά τη συνάντησή του με τον κ. Σημίτη δεν έγινε καμία νέα πρόταση σχετικά με κάποιο πιθανό όνομα, αλλά ότι απλώς διαπιστώθηκε ότι το πρόβλημα πρέπει να λυθεί το συντομότερο.
 Εθεσε μάλιστα το θέμα σε ρεαλιστικότερη βάση, λέγοντας ότι η ενδιάμεση συμφωνία που έχουν υπογράψει οι δύο χώρες και η οποία λήγει σε δύο χρόνια, είναι δυνατό να παραταθεί αν αυτό κριθεί απαραίτητο, ωστόσο πιο σημαντικό είναι το γεγονός ότι σύντομα τα Σκόπια πρόκειται να υπογράψουν συμφωνία σύνδεσης με την Ευρωπαϊκή Ενωση, ενώ προετοιμάζονται παράλληλα για την ευρύτερη ένταξή τους στις ευρωατλαντικές δομές, που σημαίνει ότι μέχρι τότε πρέπει το πρόβλημα του ονόματος να έχει λυθεί.
