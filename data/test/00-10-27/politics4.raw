«Τρέμω κάθε φορά που συνεδριάζει το Εκτελεστικό Γραφείο, κύριε πρόεδρε», είπε στον πρωθυπουργό ένας από τους βουλευτές οι οποίοι συναντήθηκαν χθες μαζί τους. Η φράση αυτή αποτύπωνε το κλίμα δυσφορίας και απογοήτευσης που επικρατεί
μεταξύ των βουλευτών και λοιπών μεσαίων στελεχών του ΠΑΣΟΚ για τον τρόπο λειτουργίας του κόμματος και τη συμπεριφορά των κορυφαίων στελεχών του.
 «Είναι ανύπαρκτο το κόμμα», ήταν η διαπίστωση σχεδόν όλων των βουλευτών, διαπίστωση που παραπέμπει σε ευθύνες του γραμματέα και των μελών του Ε.Γ. τα οποία αποτελούν την ηγεσία του, και ήταν ένα «μήνυμα» προς τον κ. Σημίτη «να κάνει κάτι. Πρέπει να φανεί ότι είμαστε όλοι μαζί», είπε χαρακτηριστικά ο Μ. Στρατάκης. Ο πρωθυπουργός έδειξε να συμμερίζεται τη διαπίστωσή τους και είπε χαρακτηριστικά: «Κανένας μόνος του δεν έχει τύχη, μόνο όλοι μαζί μπορούμε να φέρουμε αποτέλεσμα». Λίγο πριν είχε ακούσει βουλευτές να του λένε ότι κάθε υπουργός «κοιτάζει μόνο τα δικά του και υπερασπίζεται μόνο το δικό του έργο».
 Οι βουλευτές, πάντως, στράφηκαν και εναντίον ορισμένων συναδέλφων τους, οι οποίοι αποτελούν τακτικούς θαμώνες των τηλεοπτικών παραθύρων. «Συζητούμε στους
κοινοβουλευτικούς τομείς εργασίας στη Βουλή και παίρνουμε συλλογικές αποφάσεις
και αμέσως μετά βλέπουμε συναδέλφους μας να τις ακυρώνουν με την παρουσία τους
στα κανάλια», είπαν. Ο κ. Σημίτης απάντησε ότι «δυστυχώς, αυτή είναι η λειτουργία των μέσων ενημέρωσης, στέκονται στην εικόνα, στον εντυπωσιασμό και στη συγκυρία, εμείς πρέπει να επιμείνουμε στην εφαρμογή του έργου μας και θα κριθούμε στο τέλος».
 Ολοι οι βουλευτές ζητησαν από τον πρωθυπουργό «να ξεκαθαριστεί μια και καλή» το θέμα της διαπλοκής. Και χαρακτηριστικά ο Μ. Γικόνογλου αναφέρθηκε και σε διαφθορά στην περιφέρεια και ειδικά στους συνεταιρισμούς. Οι βουλευτές μίλησαν
για λάθη χειρισμών που έγιναν στο θέμα των εργασιακών σχέσεων.
 Στη συνάντηση με τον πρωθυπουργό πήραν μέρος οι Στ. Μανίκας, Ροδούλα Ζήση, Μόσχος Γικόνογλου, Μ. Σκουλάκης, Ι. Βαΐνας, Μ. Στρατάκης, Σωτ. Γρηγοριάδης, Διον. Στολίδης και Διον. Γκούσκος. Ηταν παρών ο Ν. Λεβογιάννης από το προεδρείο της Κ.Ο.
 Επιβεβαιώθηκε χτες ότι ο πρωθυπουργός Κ. Σημίτης επιδιώκει να κρατήσει αποστάσεις από τον άλλοτε στενό συνεργάτη του Θ. Τσουκάτο. Η επιβεβαίωση ήρθε από τα πλέον αρμόδια χείλη, τον εκτελούντα χρέη κυβερνητικού εκπροσώπου Τηλέμαχου Χυτήρη, ο οποίος, όταν ρωτήθηκε αν ο κ. Τσουκάτος παραμένει συνεργάτης του πρωθυπουργού, απάντησε: «Είναι βουλευτής του ΠΑΣΟΚ και μέλος της Κεντρικής Επιτροπής του».
 Αυτή η δήλωση είναι το τρίτο «σημάδι» τις τελευταίες μέρες που οδηγεί στο προαναφερθέν συμπέρασμα.Το πρώτο ήταν η απόφαση να μην ασχολείται πλέον ο κ. Τσουκάτος με την οργάνωση των περιοδειών του κ. Σημίτη, όπως συνέβαινε πριν από τις εκλογές. Η απόφαση αυτή έχει και σημειολογική σημασία, καθώς δεν θα είναι πλέον στο πλευρό του πρωθυπουργού σε κάθε εμφάνισή του, όπως συνέβαινε, επίσης, μέχρι πρόσφατα.
 Το δεύτερο «σημάδι» ήταν η πρόσφατη συνάντηση Σημίτη-Τσουκάτου στο μέγαρο Μαξίμου, η πρώτη εδώ και πολύ καιρό. Ασφαλείς πληροφορίες για το τι διημείφθη σ' αυτήν δεν υπάρχουν, αλλά η συνέχεια απέδειξε ότι το συμπέρασμα είναι προφανές: η σχέση του πρωθυπουργού με τον κ.Τσουκάτο δεν είναι όπως άλλοτε. ή,
ακριβέστερα, ο κ. Σημίτης έχει αποφασίσει να μην είναι τόσο στενή όσο ήταν άλλοτε.
 Οπως είναι γνωστό, μεσολάβησαν η «κοτερολογία» και διάφορα δημοσιεύματα για τις σχέσεις του κ. Τσουκάτου με τον κ. Κόκκαλη.
