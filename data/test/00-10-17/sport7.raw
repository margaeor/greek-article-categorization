Και τώρα τρέχουν για να ξαναρχίσει το πρωτάθλημα! Πρόεδροι και εκπρόσωποι των ΠΑΕ Παναθηναϊκός, ΑΕΚ, ΠΑΟΚ, ΟΦΗ και Ηρακλής θα συναντηθούν σήμερα με τον υφυπουργό Αθλητισμού Γιώργο Φλωρίδη ευελπιστώντας ότι θα βρεθεί η χρυσή τομή για να δώσουν οι ομάδες ραντεβού στη... σέντρα το προσεχές Σαββατοκύριακο. Για να συμβεί αυτό όμως πρέπει να ανάψει το πράσινο φως η ΕΠΟ, την οποία ο κ. Φλωρίδης δεν κάλεσε σε διάλογο, οπότε η απόφασή της για αναστολή των πρωταθλημάτων δεν θα ανακληθεί και τα γήπεδα θα μείνουν κλειστά για δεύτερη συνεχόμενη αγωνιστική.
 Η σημερινή συνάντηση γίνεται κατόπιν σχετικού αιτήματος του Παναθηναϊκού. «Η προετοιμασία της ομάδας μας εν όψει των ευρωπαϊκών της υποχρεώσεων είναι ελλιπής, λόγω της αναβολής του πρωταθλήματος», αναφέρεται στην επιστολή της «πράσινης» ΠΑΕ, το περιεχόμενο της οποίας αναμένεται να υπερασπιστούν και οι υπόλοιπες ομάδες που εκπροσωπούν το ελληνικό ποδόσφαιρο στις ευρωπαϊκές διοργανώσεις.
 Στη γ.γ.Α. δεν θα πάει εκπρόσωπος του Ολυμπιακού, καθώς η διοίκηση των πρωταθλητών βρίσκεται στην Ολλανδία για τον αγώνα με τη Χέρενφεϊν. Ο Ολυμπιακός δεν θα εκπροσωπηθεί ούτε στη μεθαυριανή συνάντηση του κ. Φλωρίδη με την πενταμελή Επιτροπή της ΕΠΑΕ, η οποία ανέλαβε να συζητήσει με την πολιτεία τα αιτήματα των ομάδων. Ο Σωκράτης Κόκκαλης ζήτησε την αναβολή της συνάντησης της Πέμπτης, αλλά ο υφυπουργός Αθλητισμού τού απάντησε ότι: «Ο διάλογος της πολιτείας με τη διοργανώτρια αρχή είναι επιβεβλημένος και πρέπει να ξεκινήσει άμεσα και γι' αυτό η πρώτη συνάντηση μας θα πραγματοποιηθεί, έστω και χωρίς τη δική σας παρουσία. Η συνάντηση της Πέμπτης θα είναι, άλλωστε, η αρχή μιας σειράς συζητήσεων που σκοπό θα έχουν τη σταδιακή βελτίωση των προβλημάτων που αντιμετωπίζει το ελληνικό ποδόσφαιρο, αλλά και την εξεύρεση λύσεων στα αιτήματά σας προς την πολιτεία».
 Τα μέλη της Επιτροπής θα συναντηθούν σήμερα ή αύριο για να αποφασίσουν τα αιτήματα που θα προτάξουν στη συνάντηση της Πέμπτης. Το μίτινγκ αυτή τη φορά δεν θα γίνει στα γραφεία της ΕΠΑΕ και κάποιοι υποστηρίζουν ότι έτσι τα μέλη της Επιτροπής θέλουν να διαχωρίσουν τη θέση τους με τον Βίκτωρα Μητρόπουλο. 
 Στην Ομοσπονδία πάντως περιμένουν το πρώτο βήμα από τον υφυπουργό Αθλητισμού, προκειμένου να ξεκινήσει ο διάλογος για την επίλυση και των προβλημάτων της ΕΠΟ. Ο γ.γ. της Ομοσπονδίας Βασίλης Γκαγκάτσης απαντώντας σε σχετικό ερώτημα για το αν υλοποιηθεί η απόφαση για την αναβολή και της δεύτερης αγωνιστικής, είπε: «Μακάρι να υπάρξει διάλογος και τότε θα είμαστε ανοιχτοί να επανεξετάσουμε τη θέση μας».
 Η πόρτα πάντως του υφυπουργού Αθλητισμού θα παραμείνει κλειστή για την διοίκηση της ΕΠΟ και η στάση της ομοσπονδίας θα καθοριστεί στη γενική της συνέλευση που θα πραγματοποιηθεί την Κυριακή το πρωί. Ο κ. Φλωρίδης σχεδιάζει την έκπτωση του Δ.Σ. της ΕΠΟ και ο Κώστας Αλεξανδρίδης με τους συνεργάτες του διαδίδουν ότι περιμένουν έγγραφη παρέμβαση της FIFA για όσα συμβαίνουν στο ελληνικό ποδόσφαιρο. Για το θέμα θα ενημερωθεί σήμερα εγγράφως ο πρωθυπουργός Κώστας Σημίτης. 
 *Επιστολή στον υπουργό Εθνικής Οικονομίας Γιάννο Παπαντωνίου θα στείλει σήμερα ο Βίκτωρας Μητρόπουλος, ζητώντας με αυτήν να διενεργηθούν άμεσα έλεγχοι σε όλες τις ΠΑΕ, «διότι δεν έχουν τίποτα να κρύψουν», όπως έλεγε χθες ο πρόεδρος της ΕΠΑΕ.
 *Αναβλήθηκε το φιλικό της Εθνικής με τους Τσέχους στις 15 Νοεμβρίου. Η ΕΠΟ έστειλε ήδη σχετική πρόταση στις ΠΟ Κροατίας και Βουλγαρίας περιμένοντας απάντηση. Οι Βούλγαροι απάντησαν θετικά.
