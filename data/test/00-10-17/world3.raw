 Ομοσπονδιακά υπουργεία προσφέρει ο νέος πρόεδρος της Γιουγκοσλαβίας Βόισλαβ Κοστούνιτσα στην ηγεσία του Μαυροβουνίου, προσπαθώντας να προκαλέσει τις λιγότερες δυνατές αντιδράσεις για το πρόσωπο του πρωθυπουργού και για το ενδεχόμενο ανεξαρτητοποίησης της χώρας από τη Γιουγκοσλαβική Ομοσπονδία, ενδεχόμενο που οι ΗΠΑ αποκλείουν κατηγορηματικά, προκρίνοντας αντιστοίχως το καθεστώς ομόσπονδης δημοκρατίας για το Κοσσυφοπέδιο.
 Ο Κοστούνιτσα θέλει να διορίσει πρωθυπουργό από το Μαυροβούνιο και μάλιστα από 
το κόμμα που πρόσκειται στον Μιλόσεβιτς, το Σοσιαλιστικό Λαϊκό, καθώς το κυβερνών κόμμα του προέδρου Μίλο Τζουκάνοβιτς δεν συμμετείχε στην ψηφοφορία. Ετσι προσφέρει ως αντάλλαγμα στο κόμμα του προέδρου θέσεις στην ομοσπονδιακή κυβέρνηση, πιστεύοντας ότι «πρέπει να επιτευχθεί συμβιβασμός». Ο νέος πρόεδρος 
της Γιουγκοσλαβίας τάχθηκε ακόμη υπέρ της διεξαγωγής δημοψηφίσματος στο Μαυροβούνιο, για να φανεί αν ο τοπικός πληθυσμός επιθυμεί να συμβιώσει με τη Σερβία στο πλαίσιο της Γιουγκοσλαβίας. Σε συνέντευξή του στην εφημερίδα «Βιτζέστι» του Μαυροβουνίου, ο Κοστούνιτσα τόνισε ότι παραμένει υπέρ της διεξαγωγής δημοψηφίσματος «που θα επιβεβαιώσει τη θέληση των δύο ομοσπονδιακών 
 «Αν οι δύο λαοί υποστηρίξουν τη συμβίωση στο ίδιο κράτος, θα πρέπει να ξεκινήσουμε έναν δημοκρατικό διάλογο για τον επανακαθορισμό των κοινών σχέσεων», είπε ο Γιουγκοσλάβος πρόεδρος. Ο Κοστούνιτα τόνισε μάλιστα ότι θα αποδεχόταν τη διεξαγωγή δημοψηφίσματος μόνο στη μία δημοκρατία, το Μαυροβούνιο. «Δεν μπορώ να δεχτώ άλλο δρόμο. Μόνο η δημοκρατική έκφραση της λαϊκής θέλησης στις δύο δημοκρατίες ή στη μία μόνο, είναι για μένα αποδεκτή», τόνισε ο Κοστούνιτσα.
 Το Μαυροβούνιο αποστασιοποιήθηκε από τη Σερβία επί Μιλόσεβιτς, απειλώντας με αυτονόμηση και τασσόμενο με τις θέσεις τις Δύσης, καθώς η Ουάσινγκτον υποστήριζε την αποστασιοποίηση. Ωστόσο η Ουάσινγκτον αλλάζει τώρα γραμμή πλεύσης, προτιμώντας η νέα ηγεσία της Γιουγκοσλαβίας ν' αποδώσει στο Κοσσυφοπέδιο καθεστώς τρίτης αυτοδιοικούμενης δημοκρατίας, στους κόλπους της Γιουγκοσλαβίας. Δυτικοί διπλωμάτες ανέφεραν ότι με τους Σέρβους και τους Αλβανούς τόσο διχασμένους στην επαρχία, το καθεστώς δημοκρατίας είναι η μόνη λύση για να εκτονωθεί η ένταση. Ομως το σχέδιο έχει δύο προβλήματα. Πρώτον, βγάζει το Κοσσυφοπέδιο από την αγκαλιά της Σερβίας, αγνοώντας ότι οι Σέρβοι το 
θεωρούν λίκνο του πολιτισμού τους και θα αντιδράσουν. Δεύτερον, θέτει ως όρο την παραμονή του Μαυροβουνίου στη Γιουγκοσλαβία. Δυτικοί διπλωμάτες ανέφεραν ανωνύμως ότι η Ουάσινγκτον πιστεύει παρ' όλα αυτά ότι το σχέδιο αποτελεί την καλύτερη ελπίδα για σταθερότητα στα Βαλκάνια και μείωση των εθνικιστικών συγκρούσεων.
 Την αλλαγή στάσης της Ουάσινγκτον, η οποία πιστεύει ότι αν το Μαυροβούνιο αποχωρήσει, θα διαλυθεί η Γιουγκοσλαβία, μετέφερε στην Ποντγκόριτσα ο Αμερικανός απεσταλμένος στα Βαλκάνια Τζέιμς Ομπράιεν. Ο πρωθυπουργός του Μαυροβουνίου, Φίλιπ Γιοβάνοβιτς, τάχθηκε υπέρ ενός δημοψηφίσματος. Παρατηρητές 
ανέφεραν ότι θα είναι δύσκολο να πειστούν και οι Αλβανοί του Κοσσυφοπεδίου για 
το καθεστώς της δημοκρατίας, το οποίο πρότειναν στον Μιλόσεβιτς και εκείνος αρνήθηκε, με αποτέλεσμα να αρχίσει αιματηρός αγώνας για τους Αλβανούς, οι οποίοι έβαλαν στόχο πλέον την ανεξαρτησία.
