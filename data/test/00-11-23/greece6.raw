Σοβαρούς τραυματισμούς υφίστανται οι γυναίκες που πέφτουν θύματα των «τσαντάκηδων» και σε μερικές περιπτώσεις χάνουν και τη ζωή τους. Σε μια προσπάθεια πρόληψης των τραυματισμών αυτών, ο υπεύθυνος του Τομέα Πρόληψης Ατυχημάτων του ΕΚΑΒ αναπληρωτής καθηγητής Ιατρικής Ι. Στ. Παπαδόπουλους δίνει τις παρακάτω οδηγίες: 
 Δεν συνιστάται προσπάθεια συγκράτησης της τσάντας. Η εμπειρία έχει δείξει ότι ο κακοποιός δεν εγκαταλείπει την προσπάθεια, ακόμη και αν η κυρία σέρνεται στο
έδαφος (διαπιστωμένη συνέπεια ακόμη και ο θάνατος). Φωνάξτε αμέσως για βοήθεια. 
 Η τσάντα πρέπει να έχει αναρτηθεί απλά στον ώμο που βρίσκεται στη μέσα μεριά του πεζοδρομίου.
 Η τσάντα δεν πρέπει, εφόσον έχει ιμάντα ανάρτησης, να αναρτάται σταυρωτά στο στήθος (δεν αφαιρείται εύκολα και οδηγεί σε πτώσεις).
 Η βάδιση σε μοναχικούς δρόμους πρέπει να γίνεται στο αριστερό πεζοδρόμιο (η τσάντα στον αριστερό ώμο ή χέρι) ώστε να είναι ορατά τα οχήματα που έρχονται. Σε περίπτωση μονόδρομου χρειάζεται ιδιαίτερη προσοχή.
 Σε μοναχικούς δρόμους και διαπίστωση θορύβου δικύκλου, συνιστάται σταμάτημα βάδισης, απομάκρυνση από το ρείθρο πεζοδρομίου και συγκράτηση της τσάντας πίσω
από τη λεκάνη. Εφόσον ο κακοποιός αρπάξει την τσάντα, γίνεται προσπάθεια συγκράτησής της. Οι φορές στις οποίες η κυρία κατόρθωσε να συγκρατήσει την τσάντα είναι λίγες και δεν συνιστάται να το διακινδυνεύει κανείς.
 Σε τσάντες κυριών, ιδίως ηλικιωμένων, δεν πρέπει να βρίσκονται πολλά χρήματα ή
επίσημα έγγραφα (μπορείτε να έχετε φωτοαντίγραφα ταυτότητας, διπλώματος και άλλων εγγράφων).
 Αυτό στο οποίο ποντάρουν οι κακοποιοί είναι ο αιφνιδιασμός. Εάν σας δουν έτοιμες, δύσκολα θα δοκιμάσουν επίθεση.
Κάθε δικυκλιστής δεν είναι υποψήφιος τσαντάκιας. Μεγάλη προσοχή σε εκτόξευση κατηγοριών υποψίας και σε κραυγές για βοήθεια, εφόσον δεν έχει γίνει η επίθεση, ώστε να μην κατηγορηθούν άδικα αθώοι.
