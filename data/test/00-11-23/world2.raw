 Η φονική βία επέστρεψε στη Σερβία και στο Κοσσυφοπέδιο, παραμονές της συνόδου μεταξύ της Ευρωπαϊκής Ενωσης, της Αλβανίας και των χωρών που προέκυψαν από τη διάλυση της Γιουγκοσλαβίας, στην οποία δεν έχουν προσκληθεί εκπρόσωποι του Κοσσυφοπεδίου που αποτέλεσε και πάλι επίκεντρο της βίας.
 Στη σερβική κοιλάδα του Πρέζεβο, κοντά στα σύνορα με το Κοσσυφοπέδιο, σε περιοχή που είναι αποστρατικοποιημένη, Σέρβοι αστυνομικοί δέχτηκαν πυρά από Αλβανούς αντάρτες την Τρίτη το απόγευμα. Οι ανταλλαγές πυρών συνεχίστηκαν ώς το πρωί της Τετάρτης. Τελικώς βρέθηκαν 4 Σέρβοι αστυνομικοί νεκροί κοντά στο χωριό Κόνσουλι, όπου η αστυνομία διατηρεί φυλάκιο ελέγχου οχημάτων που έρχονται από το Κοσσυφοπέδιο προς την κεντρική Σερβία.
 Ο Ζόραν Τζίντζιτς, στενός συνεργάτης του προέδρου της Γιουγκοσλαβίας, Βόισλαβ Κοστούνιτσα, δήλωσε ότι πρόκειται για σοβαρές συγκρούσεις που «μπορεί να οδηγήσουν σε "ευρείας κλίμακας πόλεμο". Ο ίδιος είπε ότι στην περιοχή περισσότεροι από 10 Σέρβοι αστυνομικοί είναι περικυκλωμένοι από τουλάχιστον εκατό Αλβανούς αντάρτες και ζήτησε να επιτραπεί στη Σερβία να στείλει τις ειδικές δυνάμεις της αστυνομίας και το στρατό. 
 Ο Τζίντζιτς προειδοποίησε τη διεθνή κοινότητα ότι αν ανεχθεί τέτοια επεισόδια «μπορεί να υπάρξει ακόμη ένα σημείο ανάφλεξης στα Βαλκάνια». Το υπουργικό συμβούλιο της Γιουγκοσλαβίας συνεδρίασε εκτάκτως χθες για να εξετάσει την κατάσταση, ενώ ο Τζίντζιτς είπε ότι η κυβέρνηση θα συζητήσει το θέμα και με Δυτικούς διπλωμάτες στο Βελιγράδι.
 Ωστόσο, και δεύτερη επίθεση έγινε εναντίον γιουγκοσλαβικών στόχων, αυτή τη φορά στο κέντρο του Κοσσυφοπεδίου. Στην πρωτεύουσα Πρίστινα εξερράγη βόμβα στο
κτίριο της γιουγκοσλαβικής αντιπροσωπείας. Αρχικώς από τα συντρίμμια ανασύρθηκαν τραυματισμένοι ο οδηγός και ο φρουρός του επικεφαλής της αντιπροσωπείας Στανιμόρ Βουκίτσεβιτς. Οι τραυματίες μεταφέρθηκαν σε βρετανικό νοσοκομείο, όπου ο οδηγός εξέπνευσε. Αλλα πέντε άτομα που βρίσκονταν στο κτίριο την ώρα της επίθεσης μεταφέρθηκαν σε άγνωστη τοποθεσία για λόγους ασφαλείας και για να τους παρασχεθεί ψυχολογική υποστήριξη, καθώς συγκλονίστηκαν από την επίθεση.
 Ο διοικητής της αντιπροσωπείας του ΟΗΕ στο Κοσσυφοπέδιο, Μπερνάρ Κουσνέρ, καταδίκασε τη βομβιστική επίθεση, ως «βάρβαρη πράξη». Ο διοικητής των δυνάμεων
του ΝΑΤΟ στη σερβική επαρχία δήλωσε ότι πρόκειται για δουλειά «όχι ερασιτεχνών». Το ξέσπασμα της βίας συμπίπτει με τη δυσαρέσκεια που εξέφρασαν κύκλοι του αλβανικού πληθυσμού του Κοσσυφοπεδίου, καθώς στη σύνοδο με την Ε.Ε.
στο Ζάγκρεμπ δεν έχει προσκληθεί ο Ιμπραήμ Ρουγκόβα, ηγέτης του μεγαλύτερου αλβανικού κόμματος του Κοσσυφοπεδίου, το οποίο νίκησε στις πρόσφατες δημοτικές
εκλογές της επαρχίας. Τυπικώς στη σύνοδο θα συμμετάσχει μία γιουγκοσλαβική αντιπροσωπεία με επικεφαλής τον πρόεδρο Κοστούνιτσα, στην οποία θα μπορούν να εκπροσωπούνται η Σερβία και το Μαυροβούνιο, ως μέλη της γιουγκοσλαβικής ομοσπονδίας.
