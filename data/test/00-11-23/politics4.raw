Χαμηλώνουν οι τόνοι στο θέμα του νομοσχεδίου για τις αλλαγές στις εργασιακές σχέσεις, και στην κυβέρνηση εκφράζουν πλέον την εκτίμηση ότι δεν θα χρειαστεί καν να τεθεί θέμα κομματικής πειθαρχίας στους βουλευτές του ΠΑΣΟΚ κατά τη διαδικασία ψήφισής του.
 Πάντως, την τελική απόφαση θα πάρει ο πρωθυπουργός, ο οποίος επανέλαβε χθες ότι «το νομοσχέδιο θα προχωρήσει. Η κυβέρνηση -πρόσθεσε- διαθέτει την πολιτική βούληση για την προώθηση των αναγκαίων ρυθμίσεων γιατί βασικό μέλημά της είναι πρωτίστως οι νέοι άνεργοι και οι μακροχρόνια άνεργοι».
 Κυβερνητικοί παράγοντες εξέφραζαν χθες αισιοδοξία ότι τελικά το νομοσχέδιο αυτό «θα ψηφιστεί χωρίς απρόοπτα», δηλαδή χωρίς να καταψηφιστεί από σημαντικό αριθμό βουλευτών της πλειοψηφίας.
 Χαμηλοί τόνοι επικράτησαν κατά την προχθεσινή συζήτηση του νομοσχεδίου στον Κοινοβουλευτικό Τομέα Εργασίας του ΠΑΣΟΚ. Η διαδικασία θα επαναληφθεί σήμερα με συμμετοχή και άλλων στελεχών του κόμματος. Εκτιμάται ότι οι έως τώρα χειρισμοί του υπουργού Εργασίας Τάσου Γιαννίτση και ορισμένες ευνοϊκές ρυθμίσεις που συμπεριέλαβε, αποφόρτισαν την ατμόσφαιρα. Ο κ. Γιαννίτσης είναι κατά της επιβολής κομματικής πειθαρχίας.
 Ενδεικτικές των χαμηλών τόνων είναι οι δηλώσεις που έκαναν χθες στελέχη του ΠΑΣΟΚ, που είχαν εκφράσει έντονες διαφωνίες, όπως ο βουλευτής Χ. Καστανίδης και το μέλος του Εκτελεστικού Γραφείου Γ. Μωραΐτης, που άφησαν περιθώρια να βρεθεί, τελικά, κοινός τόπος και να ψηφιστεί το νομοσχέδιο χωρίς αντιδράσεις.
 Σημαντική θεωρείται η σημερινή κομματική διαδικασία στο ΠΑΣΟΚ και όσα θα πουν τόσο ο πρόεδρος της ΓΣΕΕ όσο και ο εκπρόσωπος των μικρομεσαίων επιχειρήσεων, που είναι στελέχη του ΠΑΣΟΚ.
 Ο πρωθυπουργός δέχτηκε χθες το προεδρείο του Συνδέσμου Ελληνικών Βιομηχανιών. Οπως ανακοινώθηκε, τους υπενθύμισε ότι η κυβέρνηση «έχει ήδη λάβει δέσμη μέτρων που έχουν ευνοήσει τη βιομηχανία (μείωση φόρων - επιτόκια - μακροοικονομική σταθερότητα - επιχειρησιακό πρόγραμμα βιομηχανίας και μικρομεσαίων επιχειρήσεων) ».
 Ο πρωθυπουργός τόνισε πως η μείωση της ανεργίας «είναι ένα στοίχημα που πρέπει και επιβάλλεται να κερδίσει η χώρα και η κοινωνία. Tο στοίχημα αυτό -πρόσθεσε- καλούμαστε όλοι ανεξαιρέτως να το κερδίσουμε, πρώτα απ' όλα για τη συνοχή της κοινωνίας μας».
 «Bασική επιδίωξη της κυβέρνησης -συνέχισε- είναι να κάνουμε ό,τι είναι δυνατόν, ώστε να δοθεί η δυνατότητα στους άνεργους συμπολίτες μας, και ειδικότερα στους νέους, να συμμετέχουν ενεργά στο οικονομικό και κοινωνικό γίγνεσθαι». «Για μας -είπε- δεν υπάρχει υψηλότερος στόχος απ' αυτόν».
 «Οι απόψεις δεν συγκλίνουν ως προς τη λήψη των ενδεδειγμένων μέτρων για την καταπολέμηση της ανεργίας», δήλωσε ο πρόεδρος της εκτελεστικής επιτροπής του ΣΕΒ Λευτέρης Αντωνακόπουλος. Ομως, ο υπουργός Εργασίας δήλωσε ότι οι διαφωνίες εστιάζονται στη μείωση του χρόνου απασχόλησης και όχι σε όλο το νομοσχέδιο.
 Σύμφωνα με πληροφορίες, το παραπάνω θέμα, μαζί με τις ρυθμίσεις για τις υπερωρίες, απασχόλησαν ιδιαίτερα τα δύο μέρη, ενώ κανένας, εμφανώς τουλάχιστον, δεν έδειξε ότι είναι διατεθειμένο να υποχωρήσει από τις θέσεις του. Στις δηλώσεις του ο πρόεδρος του ΣΕΒ επανέλαβε ότι τα μέτρα που περιλαμβάνει το νομοσχέδιο αντί να βοηθήσουν την καταπολέμηση της ανεργίας θα την αυξήσουν, αφού, σύμφωνα με τον ίδιο, αυξάνουν σημαντικά το κόστος και μειώνουν την υφιστάμενη ευελιξία του συστήματος που ισχύει σήμερα.
 Ο κ. Αντωνακόπουλος που ερωτήθηκε για την παραπομπή του προέδρου του ΣΕΒ Οδυσσέα Κυριακόπουλου στον Εισαγγελέα λόγω των δηλώσεών του στο «Eψιλον», για χρηματοδότηση βουλευτών, χαρακτήρισε υπερβολικό το θόρυβο και παρέπεμψε στην απάντηση του κ. Κυριακόπουλου, σύμφωνα με την οποία ό,τι έκανε το έκανε με νόμιμα μέσα.
