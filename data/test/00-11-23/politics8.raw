 Απεγνωσμένα προσπαθούν τα Τίρανα να βελτιώσουν το κλίμα με την Αθήνα, μετά την ψύχρανση των σχέσεων που προκάλεσαν τα βίαια επεισόδια που είχαν σημειωθεί κυρίως στη Χειμάρρα κατά τις δημοτικές εκλογές το Σεπτέμβριο. 
 Ετσι προχθές ο πρωθυπουργός Ιλίρ Μέτα είχε μια τηλεφωνική επικοινωνία με τον Κώστα Σημίτη, τον οποίο μεταξύ άλλων προσκάλεσε να επισκεφθεί επίσημα την Αλβανία στο άμεσο μέλλον.
 Στην επικοινωνία αυτή, το περιεχόμενο της οποίας δημοσιεύτηκε χθες σε αλβανικές εφημερίδες, οι δύο πρωθυπουργοί συζήτησαν τις τελευταίες εξελίξεις στις σχέσεις των χωρών τους και κυρίως τις ανησυχίες της ελληνικής κυβέρνησης,
που έχει ήδη εκφράσει ο Ελληνας πρωθυπουργός με την επιστολή που είχε στείλει στον Μέτα.
 Μία ημέρα πριν από το τηλεφώνημα του κ. Μέτα, ο κ. Σημίτης είχε λάβει επιστολή, αυτή τη φορά από τον ηγέτη του Σοσιαλιστικού Κόμματος Φατός Νάνο, ο οποίος τόνιζε το πνεύμα συνεργασίας που υπάρχει τα τελευταία χρόνια ανάμεσα στο κόμμα του και στο ΠΑΣΟΚ, και προσέθετε ότι οι σχέσεις των δύο κομμάτων θα συνεχιστούν και στο μέλλον, σε θέματα που αφορούν τα συμφέροντα των δύο χωρών και στην περιφερειακή συνεργασία.
 Σε μια προσπάθεια εξευμενισμού της Αθήνας μάλιστα, ο Νάνο έγραφε ότι το ΠΑΣΟΚ και η ελληνική κυβέρνηση θα παίξουν σημαντικό ρόλο στην ανάπτυξη της περιοχής,
στην εφαρμογή του Συμφώνου Σταθερότητας, καθώς και στην υποστήριξη του αιτήματος της Αλβανίας για ένταξη στην Ευρωπαϊκή Ενωση.
 Με την ευκαιρία, τέλος, προσκαλούσε αντιπροσωπεία του ΠΑΣΟΚ να επισκεφθεί την Αλβανία, εκφράζοντας την πεποίθηση ότι αυτό θα συμβάλει στην ενίσχυση των σχέσεων όχι μόνο των κομμάτων αλλά και των δύο χωρών.
 Την περασμένη εβδομάδα, ο ίδιος ο Νάνο, μαζί με τον πρόεδρο Eξωτερικών Yποθέσεων της αλβανικής Bουλής, Σαμπρί Γκόντο, είχαν μεταβεί στις Βρυξέλλες όπου είχαν κληθεί να δώσουν εξηγήσεις για τις παρατυπίες και τα βίαια επεισόδια στις πρόσφατες εκλογές. Παράλληλα, ο Νάνο είχε χωριστές συνομιλίες και για την πιθανότητα έναρξης επίσημων συνομιλιών για την υπογραφή «συμφωνίας
σταθερότητας και σύνδεσης» της Αλβανίας με την Ευρωπαϊκή Ενωση, αντίστοιχη με αυτή που πρόκειται να υπογράψουν τα Σκόπια την ερχόμενη Παρασκευή.
 Για το θέμα αυτό μάλιστα έχει δημιουργηθεί μεγάλος θόρυβος στα Τίρανα, καθώς ο
Νάνο διά της εφημερίδας «Ζέρι Ι Πόπουλιτ» υποστήριζε χθες ότι οι συνομιλίες με
την Ευρωπαϊκή Ενωση θα αρχίσουν σύντομα, ενώ αντίθετα ο αντιπολιτευόμενος Tύπος κατήγγειλε ότι η κυβέρνηση της χώρας δεν κατάφερε τελικά να πείσει τους Ευρωπαίους. 
 Πέρα από αυτό, η Αθήνα τελευταία καλλιεργεί πνεύμα στενής συνεργασίας με τα Σκόπια, αλλά και με το Βελιγράδι, δείχνοντας να έχει εγκαταλείψει τα Τίρανα, τα οποία είναι ενοχλημένα ιδιαίτερα καθώς αισθάνονται περισσότερο απομονωμένα μετά και τη σκληρή στάση που τήρησε ο πρόεδρος της χώρας Ρετζέπ Μεϊντάνι, στην
άτυπη διαβαλκανική συνάντηση κορυφής που πραγματοποιήθηκε πρόσφατα στα Σκόπια.
