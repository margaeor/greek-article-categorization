Με το σφύριγμα της λήξης στα Τίρανα, δεκάδες Αλβανοί βγήκαν σε κεντρικούς δρόμους της Αθήνας και πανηγύριζαν τη νίκη της εθνικής ομάδας της χώρας τους. Οι πιο πολλοί ήταν συγκεντρωμένοι έξω από καφενεία στην Αχαρνών (Αγ. Παντελεήμονα και Αγ. Νικόλαο) καθώς και στην πλατεία Αττικής. Φυσικά, αυτό έγινε και σ' άλλες πόλεις...
 Στην ίδια την πρωτεύουσα της Αλβανίας το κλίμα ήταν επίσης πανηγυρικό, φυσικά στο πολλαπλάσιο. Και ολόκληρη η πολιτική ηγεσία της χώρας έκανε παρέλαση κανονική, στην (υποτυπώδη) κερκίδα των επισήμων του «Κεμάλ Στάφα», αλλά και μπροστά στις κάμερες της δημόσιας τηλεόρασης.
 Ο εκλέκτορας Μέντιν Ζέγκα μίλησε για «αναμέτρηση γεμάτη πάθος και δύναμη». Εκτίμησε, με το δίκιο του νικητή, ότι η Αλβανία υπερτέρησε τόσο σε τεχνική όσο και σε αγωνιστικότητα. Κατέληξε: «Οπωσδήποτε και οι απώλειες της Ελλάδας έπαιξαν ρόλο στο να διευκολύνουν το έργο μας».
 Στα αποδυτήρια της ελληνικής πλευράς δεν παρατηρήθηκαν, μολονότι το πλήγμα ήταν σκληρό, σκηνές...αλλοφροσύνης. Εβλεπε κανείς μονάχα πρόσωπα καταβεβλημένα απ' το πικρό συναίσθημα της ξερής ήττας. Ο Βασίλης Δανιήλ, όταν ήρθε η ώρα να πορευτεί προς την αίθουσα Τύπου, δεν ξέφυγε στις δηλώσεις του απ' τα οφθαλμοφανή.
 «Το ματς κρίθηκε στις πολλές δικές μας χαμένες ευκαιρίες. Πάρα πολλές, για εκτός έδρας παιχνίδι. Απ' την αγωνιστικότητα των ποδοσφαιριστών, δεν μπορώ να έχω παράπονο. Φάνηκε στο α' ημίχρονο η ανωτερότητά μας ως ομάδα, αλλά το 1-0 στο ξεκίνημα του β' μέρους μας αιφνιδίασε. Μας κόλλησε την πλάτη στον τοίχο. Υποχρεωθήκαμε, τότε, ν' αναλάβουμε όλα τα ρίσκα. Το κάναμε και πιέσαμε, όμως δίχως καθαρό μυαλό, γι' αυτό και δεν βγήκαν σ' εκείνο το διάστημα κλασικές ευκαιρίες. Τα νέα στελέχη της ομάδας δεν άντεξαν ώς το τέλος το βάρος. Και θεωρώ αδικαιολόγητο ότι πέσαμε τόσες φορές στην παγίδα του οφσάιντ».
 Πριν από το ματς, επιβεβαιώθηκε η αδυναμία του Αμανατίδη και του Αντζα να προσφέρουν υπηρεσίες, έστω ως πιθανές (στον πάγκο) εναλλακτικές λύσεις. Αποκλείστηκαν, αμφότεροι, απ' τη δεκαοκτάδα.
