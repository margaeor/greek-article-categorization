 Εν μέσω συγκρούσεων που προκάλεσαν χθες το θάνατο δύο ακόμα Παλαιστινίων από πυρά Ισραηλινών, ο γενικός γραμματέας του ΟΗΕ έχει πυρετώδεις διαβουλεύσεις με
τις δύο πλευρές, προσπαθώντας να μεσολαβήσει για εκτόνωση της έντασης της Μέσης Ανατολής.
 Ο Παλαιστίνιος ηγέτης Γιάσερ Αραφάτ ζήτησε «αποφυγή των συγκρούσεων» όχι όμως και σταμάτημα της Ιντιφάντα. Οπως δήλωσε στη Ραμάλα ο ηγέτης της Φατάχ στη Δυτική Οχθη, Μαρουάν Μπαργούτι, «η οδηγία που μας έδωσε ο Αραφάτ είναι να αποφεύγονται οι συγκρούσεις και να προστατεύεται η ζωή των πολιτών, αλλά δεν μας ζήτησε να σταματήσουμε την Ιντιφάντα. Οι ειρηνικές ενέργειες θα συνεχιστούν».
 Ισραηλινοί αξιωματούχοι εκτιμούν ότι ο Γιάσερ Αραφάτ διέταξε τους Παλαιστινίους να περιορίσουν σημαντικά τη βία, εξέφραζαν όμως την ανησυχία για
το ενδεχόμενο ορισμένες παλαιστινιακές οργανώσεις να εξαπολύσουν «ανταρτοπόλεμο».
 Ομως χιλιάδες μέλη της Φατάχ (της μεγαλύτερης από τις οργανώσεις που συναποτελούν την Οργάνωση για την Απελευθέρωση της Παλαιστίνης) συγκεντρώθηκαν
χθες έξω από το παλαιστινιακό κοινοβούλιο, στη πόλη της Γάζας ζητώντας συνέχιση «του ένοπλου αγώνα».
 Σε συγκρούσεις με τις ισραηλινές δυνάμεις ασφαλείας σκοτώθηκε χθες ένας νεαρός
Παλαιστίνιος στη Λωρίδα της Γάζας και ένας άλλος κοντά στην πόλη Τουλκαρέμ της
Δυτικής Οχθης. Πολλοί άλλοι τραυματίστηκαν σε διάφορα επεισόδια.
 Ο πρωθυπουργός του Ισραήλ Εχούντ Μπάρακ και ο Παλαιστίνιος ηγέτης Γιάσερ Αραφάτ είχαν χθες αλλεπάλληλες διμερείς συναντήσεις με το γενικό γραμματέα του
ΟΗΕ Κόφι Ανάν, ο οποίος ανέβαλε μάλιστα την αναχώρησή του για τη Συρία προκειμένου να συνεχίσει τις μεσολαβητικές προσπάθειες ταξιδεύοντας συνεχώς ανάμεσα στην Ιερουσαλήμ και τη πόλη την Γάζας.
 Οπως πάντως δήλωσε χθες σύμβουλος του Γιάσερ Αραφάτ, οι διεθνείς προσπάθειες δεν έχουν οδηγήσει σε διακόπη των «ισραηλινών επιθέσεων».
 Στη Βηρυτό, εκπρόσωπος της οργάνωσης «Χετζμπολά» απέκλεισε το ενδεχόμενο απελευθέρωσης των τριών Ισραηλινών στρατιωτών παρά μόνο στο πλαίσιο μιας ανταλλαγής με κρατούμενους στο Ισραήλ.
 Ο Εχούντ Μπάρακ ζήτησε χθες να επιτραπεί στους τρεις στρατιώτες να συναντηθούν
με εκπροσώπους διεθνών οργανισμών, όπως ο ΟΗΕ ή ο Ερυθρός Σταυρός, πριν υπάρξει οποιαδήποτε διαπραγμάτευση για το θέμα αυτό.
 *Την πλήρη ευθύνη για τα αιματηρά γεγονότα στα κατεχόμενα επέρριψε στο Ισραήλ ο Παλαιστίνιος πρεσβευτής Αμπντάλα Αμπντάλα, κατά τη χθεσινή επίσκεψή του στην
 Οι Παλαιστίνιοι, τόνισε, δεν πρόκειται να παραιτηθούν ποτέ από το αίτημά τους για την απόκτηση ανεξάρτητου κράτους, όσες θυσίες και αν χρειαστούν. Η κυβέρνηση του Ισραήλ όμως, όπως υποστήριξε, παρά τις συμφωνίες και τις αποφάσεις του ΟΗΕ, αρνείται να το αποδεχτεί και προβαίνει σε προκλητικές ενέργειες, όπως αυτή της επίσκεψης του Σαρόν στο Ιερό Τέμενος, καθώς και η προσφυγή στην απροκάλυπτη βία σκοτώνοντας άοπλους διαδηλωτές και παιδιά.
