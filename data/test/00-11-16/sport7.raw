Η λήψη μέτρων για την αντιμετώπιση των κρουσμάτων βίας στους ποδοσφαιρικούς αγώνες ενδέχεται να φέρει... κοντά τους Γιώργο Φλωρίδη και Βίκτωρα Μητρόπουλο! Ο πρόεδρος της ΕΠΑΕ ζήτησε από τους κ.κ. Χρυσοχοΐδη και Φλωρίδη να συγκαλέσουν σύσκεψη με τη συμμετοχή της διοργανώτριας αρχής, «προκειμένου να ληφθούν οι ενδεδειγμένες αποφάσεις που θα αντιμετωπίζουν συνολικά το πρόβλημα της βίας». Οταν ενημερώθηκε από τους συνεργάτες του για το αίτημα του κ. Μητρόπουλου, ο υφυπουργός Αθλητισμού χαμογέλασε, αλλά δεν απέκλεισε το ενδεχόμενο να πραγματοποιηθεί η σύσκεψη! 
 Στην επιστολή του ο Βίκτωρας Μητρόπουλος εκφράζει την αντίθετη του στην πρόταση του υπουργού Δημόσιας Τάξης να απαγορεύσει την μετακίνηση και τη χορήγηση εισιτηρίων στους οπαδούς της φιλοξενούμενης ομάδας, ενώ αφήνει αιχμές επισημαίνοντας ότι «ουδέποτε η ΕΠΑΕ εκλήθη να εκφράσει τις απόψεις της για θέματα βίας».
 Ο κ. Μητρόπουλος έστειλε επιστολή και στους προέδρους των ΠΑΕ, ζητώντας να τοποθετηθούν στο θέμα της επικείμενης απόφασης του κ. Χρυσοχοΐδη, με την οποία θα απαγορεύσει τις μετακινήσεις των οργανωμένων οπαδών.
 H Ο Παναγιώτης Νίκου από την Ημαθία θα διευθύνει το σαββατιάτικο ντέρμπι του ΠΑΟΚ με τον Παναθηναϊκό. Τα υπόλοιπα ματς της 7ης αγωνιστικής θα σφυρίξουν οι ακόλουθοι διαιτητές: 
 Ολυμπιακός - Παναχαϊκή Δαγκλής (Θεσσαλονίκης), Καλαμάτα - ΑΕΚ Φλώτσιος (Βοιωτίας), Ξάνθη - Πανηλειακός Παπαδάκος (Λακωνίας), Γιάννινα - Ιωνικός Χέλης (Καβάλας), Ηρακλής - ΟΦΗ Δούρος (Κορίνθου), Πανιώνιος - Εθνικός Αστέρας Ποντίκης (Θεσσαλονίκης) και Αρης - Αθηναϊκός Τσαγκαράκης (Χανίων).
