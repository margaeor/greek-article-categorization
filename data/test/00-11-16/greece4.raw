Η αναζήτηση ευθυνών σε βάρος πολιτικών προσώπων για το πολύνεκρο ναυάγιο του Εξπρές Σάμινα προκαλεί αλυσιδωτές αντιδράσεις και τριγμούς στις σχέσεις εκτελεστικής και δικαστικής εξουσίας, με τον υπουργό Δικαιοσύνης να αναλαμβάνει ρόλο γεφυροποιού.
 Λίγες ημέρες μετά τις δηλώσεις των υπουργών Δημ. Ρέππα και Χρ. Παπουτσή, με τις οποίες επέκριναν την ενέργεια του εισαγγελέα Πειραιά να στείλει το σχετικό 
πόρισμα στη Βουλή, ο πρόεδρος του Αρείου Πάγου Στ. Ματθίας καταφέρεται ευθέως εναντίον τους, κατηγορώντας τους για επέμβαση και απόπειρα επηρεασμού των δικαστών ή των εισαγγελέων.
 «Εκδηλώσεις αποδοκιμασίας και μειωτικοί χαρακτηρισμοί δεν έχουν θέση σε μια δικαιοκρατούμενη πολιτεία, ούτε άλλωστε επηρεάζουν τη συντεταγμένη Δικαιοσύνη» 
τονίζει, μεταξύ άλλων, ο κορυφαίος παράγοντας της Δικαιοσύνης σε έγγραφο που έστειλε προς τους δικαστές των Εφετείων και των Πρωτοδικείων. 
 Ανταπαντώντας σε ήπιους τόνους, ο υπουργός Δικαιοσύνης Μιχ. Σταθόπουλος αναφέρει ότι ο δικαστής που έχει ανεξάρτητη συνείδηση δεν πρέπει να φοβάται τη 
δημόσια κριτική είτε αυτή προέρχεται από πολιτικούς είτε από ανώτερους δικαστές είτε από άλλους πολίτες, αποκρούοντας έτσι εμμέσως τα περί επέμβασης. 
Αφήνει όμως αιχμές σε βάρος συναδέλφων του, τονίζοντας ότι η κριτική πρέπει να 
είναι καλόπιστη, τεκμηριωμένη και κατά το δυνατό να μην αφορά εκκρεμείς υποθέσεις. 
 Την μήνιν του προέδρου του Αρείου Πάγου προκάλεσαν οι δημόσιες επικρίσεις των δυο υπουργών -για ποινικοποίηση της πολιτικής ζωής και πολιτικοποίηση της Δικαιοσύνης είχε κάνει λόγο κ. Ρέππας, και επιλεκτική ευαισθησία της εισαγγελικής αρχής ο κ. Παπουτσής- αμέσως μόλις έγινε γνωστό ότι ο εισαγγελέας 
Πειραιά Γρ. Πεπονής διαβίβασε το ανακριτικό υλικό για τα αίτια του ναυαγίου του Σάμινα στη Βουλή, προκειμένου αυτή να αποφασίσει την ενεργοποίηση ή μη του 
 «Οι πράξεις των δικαστικών αρχών ουδέποτε ποινικοποιούν την πολιτική. Αποσκοπούν απλώς στην αναζήτηση υφισταμένων τυχόν ευθυνών πολιτικών προσώπων. Μόνες δε αρμόδιες για την αναζήτηση τέτοιων ευθυνών είναι οι δικαστικές αρχές. 
Ενδεχόμενη αστοχία τους θα ελεγχθεί από δικαστικά και πάλι όργανα, στο πλαίσιο 
των προβλεπομένων δικονομικών διαδικασιών» είναι η απάντηση του κ. Ματθία. Και 
 «Επέμβαση και απόπειρα επηρεασμού υπάρχει και όταν τέτοιες επικρίσεις προέρχονται από υπουργούς ή άλλους αξιωματούχους, με στόχο τις ενέργειες του ανακριτή, του εισαγγελέα ή άλλης δικαστικής αρχής. 
 Διότι και τότε επιδιώκεται, ή τουλάχιστον παρέχεται η εντύπωση ότι επιδιώκεται, η άσκηση πίεσης για τη ματαίωση της επιχειρούμενης διαδικασίας, και η καταπτόηση και αποθάρρυνση των αρχών αυτών κατά την άσκηση των δικαστικών τους καθηκόντων».
 Στο ίδιο έγγραφο κάνει μνεία και στην απόφαση της Ολομέλειας του Αρείου Πάγου, 
σύμφωνα με την οποία «δημόσια επίκριση δικαστικής απόφασης από τον υπουργό Δικαιοσύνης μπορεί να εκληφθεί ως απόπειρα επηρεασμού και ενέχει επέμβαση στην 
προσωπική ανεξαρτησία των δικαστών, ιδίως όταν αφορά υπόθεση εκκρεμή».
