 Την απόσυρση των «τουρκικών στρατευμάτων κατοχής από το βόρειο τμήμα της Κύπρου» και την αναγνώριση της γενοκτονίας των Αρμενίων ζητεί το Ευρωπαϊκό Κοινοβούλιο από την Αγκυρα, με απόφασή του που εκδόθηκε χθες.
 Η Τουρκία αντέδρασε έντονα έκανε λόγο για «αντιτουρκικά συμπλέγματα» και «θρησκευτική αντιπαλότητα» και διεμήνυσε ότι η απόφαση «δεν μπορεί να ληφθεί σοβαρά υπόψη».
 Το Ευρωκοινοβούλιο «καλεί την τουρκική κυβέρνηση και την τουρκική Eθνοσυνέλευση να ενισχύσουν την υποστήριξή της στην αρμενική μειονότητα, κυρίως μέσω της δημόσιας αναγνώρισης της γενοκτονίας». Ζητεί επίσης από την Τουρκία «να αποσύρει τα στρατεύματα κατοχής από το βόρειο τμήμα της Κύπρου».
 Η αναφορά στην Κύπρο διατυπώνεται στην έκθεση που συνέταξε ο στρατηγός Φιλίπ Μοριγιόν, μέλος του Eυρωπαϊκού Λαϊκού Κόμματος. Το τμήμα που αφορά τη γενοκτονία των Αρμενίων, όμως, συνιστά τροπολογία στην έκθεση, την οποία κατέθεσε ο Ελληνας ευρωβουλευτής Γιώργος Δημητρακόπουλος. Ο Μοριγιόν, που εξέφρασε την αντίθεσή του στην τροποποίηση, δήλωσε ότι «ένα μέλλον ειρήνης και 
σταθερότητας δεν μπορεί να οικοδομηθεί όταν αναβιώνουν μνησικακίες του παρελθόντος».
 Η αντίδραση της Τουρκίας ήταν έντονη. Σε ανακοίνωση του τουρκικού υπουργείου Eξωτερικών αναφέρεται ότι «ορισμένες εκφράσεις (στην απόφαση) και ειδικά οι ισχυρισμοί περί γενοκτονίας των Αρμενίων στηρίζονται στα ιστορικά και τα αντιτουρκικά συμπλέγματα αλλά και...στον άξονα θρησκευτικής αντιπαλότητας» με 
την Τουρκία. Η Αγκυρα θεωρεί βέβαιο ότι «τέτοιες πρωτοβουλίες, που προέρχονται 
από αυτούς που δεν γνωρίζουν την ιστορία τους και την τουρκική ιστορία, θα γίνουν αντικείμενο εκμετάλλευσης εκ μέρους αυτών που θέλουν να επηρεάσουν αρνητικά τις τουρκοευρωπαϊκές σχέσεις».
 Οι Τούρκοι υποστηρίζουν επίσης ότι στη χώρα «δεν υφίσταται κουρδικό πρόβλημα» και «δεν υπάρχουν μειονότητες πέραν αυτών που ορίζονται στη Συνθήκη της Λωζάννης», δηλαδή της εβραϊκής, της αρμενικής και της ελληνικής.
 Για το θέμα έγινε συνάντηση του πρωθυπουργού Ετζεβίτ με τους αντιπροέδρους της 
κυβέρνησης Γιλμάζ και Μπαχτσελί. Η ετυμηγορία των τριών ήταν ότι η απόφαση του 
Ευρωκοινοβουλίου «δεν μπορεί να ληφθεί σοβαρά υπόψη». Αργότερα, ο Τούρκος πρωθυπουργός εξέδωσε ανακοίνωση, στην οποία ανέφερε ότι «οι ισχυρισμοί περί γενοκτονίας...δεν είναι σοβαροί» και ότι το Ευρωκοινοβούλιο «δεν έχει δικαίωμα να διατυπώνει αιτήματα προς την κυβέρνηση και την τουρκική Eθνοσυνέλευση».
 Στη σύσκεψη των τριών συζητήθηκε και το αίτημα της Κομισιόν προς την Τουρκία -όπως διατυπώθηκε στο κείμενο εταιρικής σχέσης- σύμφωνα με το οποίο η Αγκυρα θα πρέπει να εγγυηθεί την άσκηση των δικαιωμάτων όλων των ατόμων, ανεξαρτήτως γλώσσας, φυλής, χρώματος και φύλου. Πρακτικά η Τουρκία καλείται να επιτρέψει τη μετάδοση εκπομπών στα κουρδικά, ιδέα που είδαν θετικά Ετζεβίτ και Γιλμάζ, αλλά απέρριψε ο ηγέτης του εθνικιστικού κόμματος Ντεβλέτ Μπαχτσελί. Το σημαντικότερο όμως είναι ότι εναντίον τάχθηκε το τουρκικό γενικό επιτελείο.
 Η πρωτοβουλία αυτή, κατά δήλωση του γ.γ. του γενικού επιτελείου Ασλάν Γκιουνέρ, «μπορεί να υπονομεύσει την ενωτική δομή της Τουρκίας. Δεν είναι δυνατόν να είμαστε ισχυροί όταν είμαστε διχασμένοι».
