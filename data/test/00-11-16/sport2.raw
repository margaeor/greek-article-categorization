Το αποφάσισε να φύγει ο Γιώργος Μπατατούδης αλλά τα προβλήματα κι οι συμφωνίες που έχει κάνει τον κρατούν «δεμένο» με τον ΠAΟΚ. Ο Νίκος Βεζυρτζής άλλωστε, τον οποίο ήθελε υπερπρόεδρο σε ποδόσφαιρο και μπάσκετ, το σκέπτεται σοβαρά αν πρέπει να αναλάβει χωρίς εγγυήσεις για το οικονομικό. Κι οι φίλαθλοι, που κήρυξαν τον πόλεμο εναντίον του, μιλάνε για «μπαλώματα» και δεν τους ηρεμεί το όνομα του Βεζυρτζή. Οσο για τον Μπάγεβιτς, ο μεγαλομέτοχος του εξήγησε κατ' ιδίαν τις προθέσεις του, αλλά ο Ντούσκο εξέφρασε τη διαφωνία του.
 Ποιοι είναι όμως οι λόγοι για τους οποίους ο Γιώργος Μπατατούδης επιθυμεί να φύγει από τον ΠΑΟΚ; 
 1. Δεν θέλει να είναι το πρόβλημα για την ομάδα, με τη συνεχή υβριστική αναφορά εναντίον του από τους φανατικούς της κερκίδας.
 2. Βλέπει ότι ήδη έχει γίνει άλλοθι για πολλούς, οι οποίοι κρύβονται πίσω από την εναντίον του πολιτική, χωρίς ωστόσο να είναι συνεπείς στις δικές τους υποχρεώσεις. 
 3. Δεν ανέχεται να δέχεται ύβρεις και απειλές από άτομα που δεν είναι δυνατόν να ελεγχθούν, χωρίς παράλληλα ο ίδιος να μπορεί να υπερασπιστεί τον εαυτό του.
 Οσο για την επόμενη μέρα, ο Μπατατούδης συζητεί περισσότερο από κάθε άλλη φορά τη λύση της αλλαγής του ιδιοκτησιακού καθεστώτος, κάτι που επιθυμούν και οι φανατικοί της εξέδρας. Και αυτό γιατί βλέπει ότι πληρώνει υπέρογκα ποσά για τον ΠΑΟΚ προκειμένου να τον έχει αποκλειστικά στα προγράμματα της ψηφιακής του τηλεόρασης, όταν θα μπορούσε με πολύ λιγότερα χρήματα απλά να εξασφαλίσει τα δικαιώματα. Σε αυτή τη φάση πάντως δεν μπορεί να πετύχει κάτι ουσιαστικό. Ούτε να βρεθεί σε... δεύτερο πλάνο -με ένα πρόσωπο ευρείας αποδοχής όπως ο Βεζυρτζής να αναλαμβάνει τα ηνία- αν δεν εξασφαλίσει πρώτα τους απαραίτητους οικονομικούς πόρους, ούτε βέβαια να απαλλαγεί από την ιδιοκτησία του ΠΑΟΚ από τη στιγμή που το κόστος των 20 δισ. μόνο μεγάλα ονόματα της οικονομικής ζωής θα μπορούσαν να σηκώσουν. Και αυτά δεν δείχνουν κανένα ενδιαφέρον για ποδόσφαιρο και μπάσκετ. 
 Πάνω απ' όλα όμως είναι οι συμφωνίες που έχει συνάψει με ορισμένους ανθρώπους και οι υποχρεώσεις που έχει αναλάβει. Ολοι, με πρώτο τον Μπάγεβιτς, με τον Μπατατούδη συμφώνησαν και με αυτόν υπέγραψαν. Και τώρα, σε αυτή τη δύσκολη ώρα που δεν πληρώνονται, από τον Μπατατούδη περιμένουν να εκπληρωθούν οι όροι των συμβολαίων τους. Αυτό βέβαια είναι και το πιο δύσκολο σημείο.
 Τα προβλήματα δεν είναι δυνατόν να μην επηρεάσουν την ομάδα και ορισμένοι απευθύνουν έκκληση να μην υπάρξουν αλλαγές, αλλά ούτε καν δηλώσεις εν όψει των ντέρμπι που ακολουθούν και θα καθορίσουν σε μεγάλο βαθμό την πορεία της ομάδας τη φετινή αγωνιστική περίοδο. Ο Μπάγεβιτς από την πλευρά του προσπαθεί να προετοιμάσει την ομάδα όσο το δυνατόν καλύτερα για τον αγώνα με τον Παναθηναϊκό. 
