Είκοσι μέρες πριν από τον καθοριστικό έλεγχο που θα κάνει κλιμάκιο της Διεθνούς Ολυμπιακής Επιτροπής, η κυβέρνηση εμφανίζεται ικανοποιημένη από την πρόοδο της προετοιμασίας και η χθεσινή συνεδρίαση της Διυπουργικής Επιτροπής υπό τον πρωθυπουργό αποτύπωσε αυτήν την αισιοδοξία. «Τα πράγματα προχωρούν με ταχείς ρυθμούς και βρισκόμαστε σε πολύ καλό σημείο», είπε μετά τη συνεδρίαση ο υφυπουργός Τύπου Τηλέμαχος Χυτήρης.
 Εξέχουσα θέση στη χθεσινή συνεδρίαση είχαν τα θέματα ασφάλειας των αγώνων. Ο υπουργός Δημόσιας Τάξης Μιχάλης Χρυσοχοΐδης είπε ότι συνεστήθη ήδη ειδική υπηρεσία ασφαλείας στην οποία θα συμμετέχουν η Αστυνομία, η ΕΥΠ, η Πυροσβεστική, το Λιμενικό και οι Ενοπλες Δυνάμεις. Τελικά, δεν θα προσληφθεί ως σύμβουλος ξένη εταιρεία, αλλά το υπουργείο θα ζητήσει από τις αστυνομίες έξι χωρών (ΗΠΑ, Μεγάλη Βρετανία, Ισραήλ, Ισπανία, Ρωσία και Αυστραλία) να στείλουν στην Αθήνα έναν ή δύο έμπειρους αξιωματικούς, που θα αποτελέσουν ένα σώμα συμβούλων των ελληνικών αρχών ασφαλείας. Επίσης, θα σταλούν στις ΗΠΑ, όπου θα γίνει η χειμερινή Ολυμπιάδα, δύο Ελληνες αξιωματικοί της Αστυνομίας, προκειμένου να αποκτήσουν εμπειρία.
 Ο υπουργός Ανάπτυξης Ν. Χριστοδουλάκης είπε ότι εκδηλώνεται μεγάλο ενδιαφέρον για την ανέγερση ξενοδοχείων πολυτελείας στην Αθήνα. Επίσης ανακοίνωσε ότι στο Ολυμπιακό Χωριό θα γίνει κλειστός υποσταθμός της ΔΕΗ αξίας εννέα δισεκατομμυρίων δραχμών. Ο υπουργός πρόσθεσε ότι οι μικρομεσαίες επιχειρήσεις θα εμπλακούν στην προετοιμασία των αγώνων με προμήθειες, αγορά προϊόντων, προδιαγραφές, σήματα κ.ά.
 Ο υπουργός Μεταφορών Χρ. Βερελής ανακοίνωσε ότι θα δημιουργηθεί θυγατρική εταιρεία της «Αττικό Μετρό», η οποία θα έχει την εποπτεία της κατασκευής του τραμ.
 Η πρόεδρος του «Αθήνα 2004» Γιάννα Αγγελοπούλου ανακοίνωσε ότι έστειλε επιστολή στον πρόεδρο της ΔΟΕ Χουάν Αντόνιο Σάμαρανκ, με την οποία διαμαρτύρεται για δηλώσεις του Καναδού αντιπροέδρου Ντικ Πάουντ περί αφαίρεσης των αγώνων από την Αθήνα. «Αυτό είναι υπονόμευση», είπε η κ. Αγγελοπούλου. Πάντως, ο κ. Χυτήρης τόνισε ότι η «Ελλάδα δεν κινδυνεύει να χάσει του αγώνες και αυτό θα επιβεβαιωθεί ακόμη περισσότερο μετά την άφιξη της αντιπροσωπείας της ΔΟΕ υπό τον αντιπρόεδρο Ζακ Ρογκ».
 Ο κυβερνητικός εκπρόσωπος χαρακτήρισε «πρωτοφανή» την κατηγορία της Ν.Δ. εναντίον της ΕΡΤ για τη σύμπραξή της με τον κ. Ρομέρο στην ανάληψη των ραδιοτηλεοπτικών μεταδόσεων των αγώνων. «Η ΕΡΤ έχει μια επιτυχία. Εξήλθε νικηφόρα από μια διαγωνιστική διαδικασία και εντούτοις κρίνεται αρνητικά από τη Ν.Δ. Αυτό είναι πρωτοφανές. Στη συμφωνία προβλέπεται ότι το στελεχικό δυναμικό της ΕΡΤ και ο εξοπλισμός της, καθώς και τα στελέχη και ο εξοπλισμός άλλων ελληνικών μέσων ενημέρωσης θα αξιοποιηθούν από τον Ομιλο για την κάλυψη των αγώνων. Θα τρίβουν τα μάτια τους και οι πλέον κακόπιστοι όταν διαπιστώσουν ότι η ΕΡΤ θα έχει σημαντικά κέρδη», είπε ο κ. Ρέππας.
