 αυριανή επίσκεψη του πρωθυπουργού Κώστα Σημίτης στα Γιάννενα έχει «ταράξει» τα
λιμνάζοντα ύδατα στο τοπικό ΠΑΣΟΚ, ενώ στελέχη προσπαθούν να αμβλύνουν τις όποιες δυσκολίες και αντικρουόμενες απόψεις έχουν εκφραστεί κατά καιρούς για την πορεία του κόμματος αλλά και για την υλοποίηση δεσμεύσεων για την ανάπτυξη
 Είναι γνωστή η θέση του βουλευτή του ΠΑΣΟΚ Ιωαννίνων Ευάγγελου Μαλέσιου, που εκφράστηκε στην Κεντρική Επιτροπή του ΠΑΣΟΚ, για την «απογοήτευσή του για την κυβερνητική πολιτική, τα λάθη και τις παραλείψεις και ότι δεν θα είναι και πάλι υποψήφιος βουλευτής εκτός αν αλλάξουν τα πράγματα...».
 Χθες με επιστολή του μέσω του τοπικού τύπου προς τον πρωθυπουργό, συνεργάτης του κ. Μαλέσιου και δημοτικός σύμβουλος, καθώς και μέλος της Νομαρχιακής Επιτροπής Ιωαννίνων του ΠΑΣΟΚ που στηρίχτηκε από το ΠΑΣΟΚ, ο κ. Χάρης Λεονταράκης μιλά για κυβερνητική και κομματική κρίση σ' όλες τις διαστάσεις, θέτει δε στον πρωθυπουργό θέμα αξιοπιστίας, αφού αναφέρει ότι «προγραμματισμένα έργα για το νομό Ιωαννίνων είτε καθυστερούν είτε δεν έχουν καν ξεκινήσει». 
 Κι όλα αυτά, ενώ ότι η Νομαρχιακή Επιτροπή Ιωαννίνων του ΠΑΣΟΚ παραμένει ακέφαλη μετά την παραίτηση του προέδρου της, εδώ και αρκετό καιρό, και σε πρόσφατη συνεδρίασή της όρισε πενταμελή γραμματεία -τυπικά μεν για να διοργανώσει τις εσωκομματικές εκλογές τον Ιανουάριο, ουσιαστικά δε για να προετοιμάσει την επίσκεψη του πρωθυπουργού στα Γιάννενα, σύμφωνα με απόψεις στελεχών. 
 Από την άλλη πλευρά δυσμενώς σχολιάστηκε από μερίδα στελεχών η επιφυλακτικότητα του Κάρολου Παπούλια για τη χρονική στιγμή που εξήγγειλε ο πρωθυπουργός να επισκεφθεί τα Γιάννενα. 
 Δυσμενή εντύπωση προκάλεσε και η κοινή επιστολή των βουλευτών, υπουργών και υφυπουργών του ΠΑΣΟΚ της Ηπείρου, Ε. Αργύρη, Ε. Μαλέσιου, Κ. Παπούλια, Α. Παπαδόπουλου, Θ. Κολιοπάνου, Δ. Κοσσυβάκη και Γ. Τσεκούρα, προς τον υπουργό Ανάπτυξης Ν. Χριστοδουλάκη για την «έξοδο της Ηπείρου από την τελευταία κλίμακα της ανάπτυξης» εν όψει της επίσκεψης του πρωθυπουργού στα Γιάννενα. Οι
7 βουλευτές καλούν την κυβέρνηση διά του αρμόδιου υπουργού να προβεί αμέσως στη λήψη αποφάσεων μέσω των οποίων η Ηπειρος να βγει από την υπανάπτυξή της. 
