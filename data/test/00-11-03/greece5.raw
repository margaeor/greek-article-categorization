 Μάθημα ισονομίας και ισοπολιτείας παρέδωσε χθες ο νομάρχης Εβρου Γιώργος Ντόλιος, έστω και αν προτίμησε να το δημοσιοποιήσει μπροστά στις τηλεοπτικές κάμερες. 
 Προχθές ο νομάρχης Εβρου, κατευθυνόμενος στο γραφείο του, σταμάτησε με το υπηρεσιακό αυτοκίνητό του στη συμβολή των οδών 14ης Μαΐου και Αίνου, πάνω στο ειδικό διαμορφωμένο σημείο του πεζοδρομίου για άτομα με κινητικά προβλήματα. Στο διάστημα της απουσίας του ο τροχονόμος Νίκος Κυριακίδης, εφαρμόζοντας «κατά γράμμα το νόμο» τού έκοψε κλήση για παράνομο παρκάρισμα. 
 Το γεγονός αυτό προκάλεσε έκπληξη στο νομάρχη, ο οποίος κάλεσε στο γραφείο του
τον τροχονόμο για να τον... συγχαρεί και να του ανακοινώσει ότι προτίθεται να στείλει και συγχαρητήρια επιστολή στον υπουργό Δημόσιας Τάξης.
 «Το ίδιο θα έκανε και κάθε συνάδελφός μου. Μόλις είδα το αυτοκίνητο στη θέση αυτή, έκοψα κατ' ευθείαν την κλήση, χωρίς ενδοιασμό που ήταν το υπηρεσιακό αυτοκίνητο του νομάρχη», είπε ο τροχονόμος και σημείωσε πως τα συγχαρητήρια αξίζουν στο νομάρχη, που εκτός των άλλων είναι και μεγάλος άνθρωπος.
 Ο κ. Ντόλιος, στη συνέχεια, έδωσε εξηγήσεις στον αστυνομικό διευθυντή Αλεξανδρούπολης Β. Ναζλή για την παράβαση που έκανε και είπε ότι δεν μπορούσε να πιστέψει στα μάτια του όταν είδε την κλήση στο παρμπρίζ του αυτοκινήτου.
 «Η πράξη του τροχονόμου επιβεβαίωνει ότι δεν κάνουμε διακρίσεις όταν εφαρμόζουμε το νόμο. Ετσι στέλνουμε το μήνυμα και στους πολίτες ότι η Aστυνομία δεν είναι για να βεβαιώνει παραβάσεις μόνο στους απλούς πολίτες, αλλά και στα δημόσια πρόσωπα», τόνισε ο κ. Ναζλής.
 «Η κίνηση του τροχονόμου», συμπλήρωσε ο νομάρχης, «ήταν πολύ θετική για την ελληνική πολιτεία, σε μια εποχή που, όπως είπε, όλα έχουν χαλαρώσει και νιώθουμε ότι δεν λειτουργεί τίποτε».
