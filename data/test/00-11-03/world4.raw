 τουρκικός Tύπος διακινδυνεύει την πρόβλεψη ότι τα αποτελέσματα των προεδρικών εκλογών στις Ηνωμένες Πολιτείες δεν θα επηρεάσουν ιδιαίτερα τις σχέσεις της Αγκυρας με την Ουάσιγκτον, ενώ η εκλογή του υποψηφίου των Δημοκρατικών, Αλ Γκορ, θεωρείται ότι θα δώσει νέα δυναμική στη διαδικασία εξεύρεσης λύσης του Κυπριακού.
 Οπως έγραψαν οι τουρκικές εφημερίδες, ο Ρίτσαρντ Χόλμπρουκ, στον οποίο ο Αλ Γκορ θα αναθέσει το υπουργείο Eξωτερικών αν εκλεγεί, αναμένεται να ασκήσει ιδιαίτερες πιέσεις για την επίλυση του Κυπριακού. Αντίθετα, προβλέπουν ότι σε περίπτωση εκλογής του Τζορτζ Μπους Tζούνιορ, δεν αναμένονται σημαντικές εξελίξεις.
 Ο Δημοκρατικός υποψήφιος αναμένεται να υποστηρίξει την υποψηφιότητα της Τουρκίας στην Ευρωπαϊκή Ενωση, συνδέοντάς την με τις ενδεχόμενες θετικές εξελίξεις στο Κυπριακό και με τη βελτίωση των ανθρωπίνων δικαιωμάτων στη χώρα,
ενώ η εξωτερική πολιτική του Τζορτζ Μπους δεν δίνει προτεραιότητα στην ένταξη της Τουρκίας στην Ευρώπη και στα ανθρώπινα δικαιώματα.
 Εν τω μεταξύ, οι υποστηρικτές του Αλ Γκορ φοβούνται ότι στη στενή αναμέτρηση για την προεδρία των Ηνωμένων Πολιτειών θα παίξει σημαντικό ρόλο ο τρίτος προεδρικός υποψήφιος Ραλφ Νέιντερ, που μπορεί να αποσπάσει ποσοστό ψήφων από το σημερινό αντιπρόεδρο, δίνοντας πλεονέκτημα στον Τζορτζ Μπους. Δεν είναι μάλιστα λίγοι εκείνοι οι υποστηρικτές του Γκορ, οι οποίοι καλούν ανοιχτά τον Νέιντερ να παραιτηθεί.
 Σε αρωγή της υποψηφιότητας Γκορ ήρθε χθες και μια καλή κουβέντα από τα χείλη του Αμερικανού προέδρου Μπιλ Κλίντον, ο οποίοςδήλωσε ότι οι Αμερικανοί θα εξασφαλίσουν την καλύτερη διαδοχή του εκλέγοντας τον Δημοκρατικό Αλ Γκορ. «Πρέπει να κερδίσουμε αυτές τις εκλογές», τόνισε ο Αμερικανός πρόεδρος, ζητώντας την υποστήριξη μελών μειονοτικών ομάδων για την υποψηφιότητα του αντιπροέδρου του.
 Δεν είναι πρωτότυπο, σταρ του κινηματογράφου να στηρίζουν υποψηφίους και μάλιστα τα φαβορί στην προεκλογική μάχη τους. Ο Αλ Γκορ έχει, λοιπόν, στο πλευρό του «μοδάτους» καλλιτέχνες, όπως η Σερ, ο Μπεν Αφλεκ, η Γούπι Γκόλντμπεργκ, αλλά και πιο «κλασικούς», όπως ο Στίβι Γουόντερ. 
 Ο Μπους πάλι έχει τους δικούς του, όπως ο Τσακ Νόρις, η Λορέτα Λιν τής κάντρι μουσικής, αλλά και η αισθησιακή Μπο Ντέρεκ, κι όποιος αντέξει.
