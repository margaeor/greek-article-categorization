 Για τον έλεγχο της ευρωπαϊκής αμυντικής οντότητας από το ΝΑΤΟ πιέζει η ΝΑΤΟϊκή
ηγεσία και οι ΗΠΑ, στη σύνοδο των υπουργών Εξωτερικών της Συμμαχίας που άρχισε
χθες στις Βρυξέλλες, με αντικείμενο την εξέταση των αποφάσεων που ελήφθησαν στη Σύνοδο της Νίκαιας σχετικά με τις σχέσεις ΝΑΤΟ - Ε.Ε. σε στρατιωτικά θέματα.
 «Η μετά τη Νίκαια κατάσταση είναι ότι ασχολούμαστε με τη σύνδεση του ΝΑΤΟ με τους θεσμούς της Ευρωπαϊκής Ενωσης», δήλωσε ο γενικός γραμματέας της Συμμαχίας, λόρδος Ρόμπερτσον, που παρομοίασε τη διαδικασία με «τη σύνδεση του διαστημόπλοιου Ε.Ε. με το διαστημόπλοιο ΗΠΑ».
 Ιδιαίτερη προειδοποίηση κατά της «αποσύνδεσης» των ΗΠΑ από την Ευρώπη έκανε η Aμερικανίδα υπουργός Εξωτερικών, Μάντλεν Ολμπράιτ, η οποία πραγματοποιεί την τελευταία παρουσία της σε σύνοδο υπουργών του ΝΑΤΟ. Πιστή στην αμερικανική γραμμή, εξέφρασε υποστήριξη για μια «ευρωπαϊκή (αμυντική) δυνατότητα» στο πλαίσιο του ΝΑΤΟ και τόνισε ότι είναι πολύ σημαντικό «να μην υπάρξει αποσύνδεση των ΗΠΑ από την Ευρώπη». «Οι ΗΠΑ θα παραμείνουν στην Ευρώπη», τόνισε.
 Σύμφωνα με το λόρδο Ρόμπερτσον, «η δημιουργία μιας τελείως ανεξάρτητης δυνατότητας σχεδιασμού για την Ευρωπαϊκή Ενωση δεν είναι ούτε επιθυμητή ούτε απαραίτητη και, δεδομένων των περιορισμένων αμυντικών προϋπολογισμών, θα αποτελούσε σπατάλη».
 Είπε ακόμα ότι αν η Ε.Ε. θέλει να χρησιμοποιεί στοιχεία του ΝΑΤΟ, όπως αεροσκάφη έγκαιρης προειδοποίησης και ελέγχου, πληροφορίες και τηλεπικοινωνίες, θα πρέπει να χρησιμοποιεί τις εγκαταστάσεις αμυντικού σχεδιασμού στο αρχηγείο του ΝΑΤΟ στις Βρυξέλλες».
 «Αν θέλουν στοιχεία του ΝΑΤΟ, θα πρέπει να περάσουν από το σύστημα σχεδιασμού του ΝΑΤΟ... Eίναι τόσο απλό», δήλωσε.
 Διπλωματικές πηγές του ΝΑΤΟ θεωρούν «καλή βάση για διαπραγματεύσεις» το κείμενο που εγκρίθηκε στη σύνοδο της Νίκαιας αν και, όπως παρατήρησε και ο γενικός γραμματέας του ΝΑΤΟ, «θα χρειαστεί αρκετός χρόνος για να αντιμετωπίσουμε τα πιο λεπτά θέματα».
 Σύμφωνα με διπλωματικές πηγές, η Τουρκία προχώρησε στη διατύπωση συμβιβαστικής
πρότασης με στόχο την άρση του αδιεξόδου που προκαλεί η μέχρι τώρα απειλή της να μπλοκάρει την ευρωπαϊκή αμυντική οντότητα μέσω του ΝΑΤΟ, αν δεν δοθεί σε αυτή ρόλος. Ομως οι όροι της νέας πρότασης δεν είναι σαφείς.
