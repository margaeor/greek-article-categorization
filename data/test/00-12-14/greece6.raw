 Ηλεκτρονικές παρακολουθήσεις σε όλα τα στάδια της προανάκρισης, ακόμη και όταν γίνεται απλή έρευνα για τον εντοπισμό των δραστών ή υπόπτων, επιτρέπει η διεθνής σύμβαση του ΟΗΕ για την καταπολέμηση του οργανωμένου εγκλήματος, την οποία υπέγραψε, χθες, ο υπουργός Δικαιοσύνης Μιχ. Σταθόπουλος στο Παλέρμο της Σικελίας.
 Στον τομέα της δικαστικής συνεργασίας η σύμβαση προβλέπει ταχεία δικαστική συνδρομή και έκδοση από χώρα σε χώρα υπόπτων, ενώ στο πλαίσιο της προστασίας μαρτύρων από απειλές και εκβιασμούς παρέχει τη δυνατότητα λήψης καταθέσεων με βίντεο.
 Η σύμβαση, που χαρακτηρίστηκε από τον υπουργό ορόσημο στη μάχη κατά του διεθνούς οργανωμένου εγκλήματος, θέτει το νομικό πλαίσιο εντός του οποίου θα κινηθούν οι αλλαγές που πρόκειται να γίνουν στον ποινικό χάρτη της χώρας. Είναι βέβαιο ότι η νομοπαρασκευαστική επιτροπή που έχει συγκροτήσει το υπουργείο Δικαιοσύνης για τον εκσυγχρονισμό της νομοθεσίας μας, προκειμένου να
αντιμετωπιστεί το διασυνοριακό οργανωμένο έγκλημα θα λάβει υπόψη της όσα προβλέπει το διεθνές νομικό κείμενο. Η σύμβαση αποτελείται από 41 άρθρα και περιλαμβάνει εκτός των μέτρων για την πάταξη του οργανωμένου εγκλήματος και ρυθμίσεις για το ξέπλυμα του βρώμικου χρήματος, τη διαφθορά των κρατικών υπαλλήλων και την παρακώλυση του έργου της δικαιοσύνης.
 «Η διεθνής κοινότητα πέτυχε ένα μεγάλο έργο με την επεξεργασία της Σύμβασης. Αυτό το νομικό εργαλείο δεν είναι ένα γενικόλογο, ιδεαλιστικό κείμενο, αλλά ένα άκρως χρήσιμο μέσο για την καταπολέμηση του οργανωμένου εγκλήματος. Είναι ένα επίτευγμα πολύ πιο πέρα κι από τις πιο αισιόδοξες προσδοκίες, που καταδεικνύει την ισχυρή πολιτική αυτοδέσμευση της διεθνούς κοινότητας να σημειώσει πρόοδο κατά του οργανωμένου εγκλήματος», ανέφερε στη χθεσινή του ομιλία ο κ. Σταθόπουλος.
 Ο υπουργός Δικαιοσύνης έσπευσε να απαντήσει και σε όσους εκφράζουν φόβους ότι τα κυοφορούμενα νομοθετικά μέτρα θα περιστείλουν τα ατομικά δικαιώματα και τις
 «Εκείνοι από τους ενεργούς πολίτες που πιστεύοντας ότι είναι οι κατ' εξοχήν υπερασπιστές των ανθρώπινων δικαιωμάτων, και επαναφέροντας στη μνήμη -έστω και
χωρίς πρόθεση- δημαγωγικές πρακτικές του παρελθόντος, θεωρούν την ενδεχόμενη νομοθέτηση κατά του οργανωμένου εγκλήματος περιορισμό αυτών των δικαιωμάτων, ας μας απαντήσουν στο κρίσιμο ερώτημα: 
 Θέλουν πραγματικά να καταπολεμήσουν το οργανωμένο έγκλημα; Αν ναι, οφείλουν να
απαντήσουν περαιτέρω. Καλύπτει επαρκώς η ισχύουσα σχετική νομοθεσία τη συμμετοχή σε εγκληματικές ομάδες; Καλύπτει όλες τις πράξεις διαφθοράς, όλες τις πράξεις ξεπλύματος βρώμικου χρήματος; Ή μήπως προτιμούν να μείνουν αυτές οι πράξεις ατιμώρητες; Η σιωπή στα παραπάνω ερωτήματα δεν αντανακλά το θάρρος που πρέπει να έχει ένας πολίτης και δεν ανταποκρίνεται στα ιδανικά της κοινωνίας των πολιτών».
