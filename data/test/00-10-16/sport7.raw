Μπορεί να στέκεται απέναντι στην ΕΠΟ ο ΠΑΟΚ και στην απόφαση που πήρε για αναβολή του πρωταθλήματος, αλλά η αναβολή αυτή είχε και τα οφέλη της στην ομάδα της Θεσσαλονίκης. Θα αναγκαζόταν να παίξει κατά του Αρη χωρίς τον Καμπς και με τους Μπορμπόκη - Εγκωμίτη να κινδυνεύουν να υποστούν ζημιά που θα τους άφηνε πολλές αγωνιστικές εκτός πρωταθλήματος. Στον ΠΑΟΚ όμως μετρούν τη ζημιά από την αγωνιστική απραξία, εν όψει του αγώνα με την Ουντινέζε. Ο αυριανός αγώνας με την Παρτιζάν είναι μια...ασπιρίνη, αλλά δεν γιατρεύει τον «πόνο». Ο Mπάγεβιτς φοβάται μήπως η ομάδα του βγει εκτός ρυθμού κι ενώ η Ουντινέζε θα 'χει δώσει τρεις συνεχόμενους αγώνες πρωταθλήματος. Είναι για την ώρα το μεγάλο του πρόβλημα. Και είναι ο προβληματισμός του τόσο έντονος, που το σκέφτεται να πάει το προσεχές Σάββατο στο Ούντινε για να δει την Ουντινέζε κατά της Ιντερ, για να είναι διαρκώς κοντά στην ομάδα. Το πιο πιθανό είναι να ταξιδέψει για Ιταλία ο Περσίας, ο οποίος θα περιμένει την αποστολή την επόμενη μέρα στο Ούντινε.
 Η Τούμπα είναι το θέμα για τον ΠΑΟΚ αυτή την εποχή. Ανθρωποι του Μπατατούδη συντάσσουν μελέτες για την ανάπτυξή της, τον εξωραϊσμό της και την αναβάθμιση του περιβάλλοντος χώρου. Επιδιώκουν να δώσουν ύψος στις χαμηλές κερκίδες, να σκεπάσουν όλο το γήπεδο, να το καταστήσουν περισσότερο λειτουργικό για τους φιλάθλους με τη δημιουργία χώρων υποδοχής, αναψυχής και υγιεινής, τη κατασκευή αποδυτηρίων σύμφωνων με τις επιταγές της ΦΙΦΑ και να αναβαθμίσουν τον περιβάλλοντα χώρο με πολύ πράσινο και περισσότερες θέσεις για πάρκινγκ, αλλά και κατασκευές αναψυχής, συμβατές προς το περιβάλλον. Ολες αυτές οι βελτιώσεις και οι συμπληρώσεις θα χρηματοδοτηθούν από το ειδικό πρόραμμα της γραμματείας αθλητισμού εν όψει των Ολυμπιακών Αγώνων του 2004 στην Αθήνα, μια και η Τούμπα μπορεί να χρησιμοποιηθεί και για την τέλεση ορισμένων αγώνων του ομίλου που θα γίνει στη Θεσσαλονίκη.
