Με τα μάτια τους στραμμένα στις πολιτικές ισορροπίες που έχουν αφήσει στις χώρες τους, οι ηγέτες του Ισραήλ και των Παλαιστινίων εμφανίζονται απαισιόδοξοι για τα αποτελέσματα της σημερινής συνόδου κορυφής του Σαρμ Αλ Σεΐχ της Αιγύπτου, αναμένοντας στην καλύτερη περίπτωση μια ευαίσθητη ανακωχή. 
 Ως χθες το απόγευμα η πραγματοποίηση της συνόδου δεν θεωρούνταν απολύτως σίγουρη, καθώς μετά τις αμερικανικές μονομερείς πιέσεις προς τους Παλαιστινίους «να κάνουν περισσότερα», ο Γιάσερ Αραφάτ διεμήνυσε ότι δεν πρόκειται να συμμετάσχει «χωρίς συμφωνία επί της ημερήσιας διάταξης». Αργότερα 
όμως επιβεβαίωσε τη συμμετοχή του στη σημερινή συνάντηση.
 Ερμηνεύοντας τις δεκάδες διαδηλώσεις Παλαιστινίων που έγιναν χθες εναντίον της 
σημερινής συνάντησης κορυφής, η Παλαιστίνια βουλευτής, Χανάν Ασράου, επισήμανε 
ότι για την παλαιστινιακή κοινή γνώμη, η σημερινή σύνοδος κορυφής θα εξυπηρετήσει περισσότερο τα πολιτικά συμφέροντα του Iσραηλινού πρωθυπουργού Εχούντ Μπάρακ και του προέδρου των ΗΠΑ, Μπιλ Κλίντον, παρά τα δικαιώματα των Παλαιστινίων.
 Οπως είπε, ο Γιάσερ Αραφάτ «πηγαίνει στη σύνοδο αυτή γνωρίζοντας ότι η παλαιστινιακή κοινή γνώμη είναι εξαιρετικά δύσπιστη και υπό το κράτος μιας τεράστιας πίεσης που του ασκείται για να μην πάει».
 Στη Λωρίδα της Γάζας και τη Δυτική Οχθη, χιλιάδες Παλαιστίνιοι, πολλοί από τους οποίους μέλη της οργάνωσης του Γιάσερ Αραφάτ «Φατάχ», κάλεσαν χθες τον Παλαιστίνιο ηγέτη να μη πάει στο Σαρμ Αλ Σεΐχ. «Η σύνοδος είναι ένα κόλπο των Iσραηλινών και των Aμερικανών» ήταν το σύνθημα που έγραφαν πολλά πανό. Στη Χεβρώνα, δεκάδες Παλαιστίνιοι υπέγραψαν σε καταλόγους για να σχηματίσουν πολιτοφυλακή φωνάζοντας «εκδίκηση, εκδίκηση» και «κάτω το κλαδί ελιάς, ζήτω το 
 Στελέχη της Παλαιστινιακής Aρχής εμφανίζονταν απαισιόδοξα για τις προοπτικές της συνόδου. «Πραγματικά προτρέπω το λαό να μην έχει μεγάλες προσδοκίες», δήλωσε ο Παλαιστίνιος διαπραγματευτής, Σαέμπ Ερακάτ.
 Παρόμοιο είναι το κλίμα στο Ισραήλ, όπου η κυβέρνηση ήταν αυτή που εμφανιζόταν 
χθες απαισιόδοξη. Ο Εχούντ Μπάρακ, μιλώντας στο υπουργικό συμβούλιο δήλωσε ότι 
η παλαιστινιακή ηγεσία δεν είναι έτοιμη να κάνει συμβιβασμούς που είναι αναγκαίοι για την ειρήνευση.
 «Αυτή είναι η σκληρή, αλλά ίσως όχι μόνιμη πραγματικότητα», είπε παρατηρώντας ότι «στο τέλος θα κάνουμε ειρήνη με τους Παλαιστινίους αλλά η σημερινή παλαιστινιακή ηγεσία δείχνει ότι βρίσκει πολύ δύσκολο να πάρει αποφάσεις σχετικά με μια συμφωνία».
 Η ισραηλινή κυβέρνηση ανακοίνωσε ότι στόχος της στη σημερινή συνάντηση κορυφής 
θα είναι η άμεση διακοπή των συγκρούσεων και η εγκαθίδρυση μηχανισμών για την πρόληψη νέου ξεσπάσματος. Η ισραηλινή πλευρά θα απαιτήσει ακόμα την εκ νέου σύλληψη των ισλαμιστών Παλαιστινίων που αφέθηκαν ελεύθεροι τις τελευταίες μέρες από τις παλαιστινιακές φυλακές όπου κρατούνταν, να σταματήσουν οι προτροπές για χρήση βίας από τα παλαιστινιακά μέσα ενημέρωσης και η προστασία των εβραϊκών ιερών προσκυνημάτων στις ελεγχόμενες από τους Παλαιστινίους περιοχές.
 Από την παλαιστινιακή πλευρά, ο Γιάσερ Αραφάτ θα απαιτήσει από τους Ισραηλινούς να αποσύρουν τις στρατιωτικές δυνάμεις που έχουν περικυκλώσει τις παλαιστινιακές περιοχές και να χαλαρώσουν τον αποκλεισμό που εμποδίζει τη μετακίνηση των Παλαιστινίων.
 Η παλαιστινιακή πλευρά έχει αποσύρει τον όρο σύγκλισης διεθνούς ανακριτικής επιτροπής, που έθετε αρχικά για την πραγματοποίηση της συνάντησης κορυφής, αρκούμενη στη δέσμευση ότι το θέμα αυτό θα συζητηθεί κατά τη διάρκεια της συνάντησης.
