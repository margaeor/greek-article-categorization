Στο εδώλιο του Ε' Τριμελούς Πλημμελειοδικείου της Αθήνας θα καθήσει σήμερα ο πρόεδρος της «Ιντραλότ», Σωκράτης Κόκκαλης.
 Mαζί του τα έξι μέλη του Διοικητικού Συμβουλίου της εταιρείας, καθώς και ο διευθύνων σύμβουλος του ΟΔΙΕ, Ιωάν. Τσάνας, κατηγορούμενοι για αδίκημα που τιμωρείται με φυλάκιση μέχρι πέντε χρόνια και χρηματικό πρόστιμο.
 Ειδικότερα, κατηγορούμενοι μαζί με τον επιχειρηματία Σωκράτη Κόκκαλη, είναι τα 
 Η υπόθεση στην οποία εμπλέκονται οι υπεύθυνοι της «Ιντραλότ», που ανήκει στον όμιλο εταιρειών συμφερόντων του Σ. Κόκκαλη, καθώς και ο κ. Τσάνας, αφορά τη δημοσίευση παραπλανητικής διαφήμισης εν όψει της εισόδου της «Ιντραλότ» στο Χρηματιστήριο Αξιών Αθηνών.
 Υπενθυμίζεται ότι οι «ανακρίβειες» των διαφημιστικών καταχωρίσεων της εταιρείας στον Τύπο, κατά το χρονικό διάστημα από 26.9.2000 μέχρι 23.10.2000, με τις οποίες προανήγγειλε την εισαγωγή των μετοχών της στη Σοφοκλέους και ενημέρωνε το επενδυτικό κοινό για τις επιχειρηματικές της δραστηριότητες, είχαν προκαλέσει την αυτεπάγγελτη παρέμβαση του εισαγγελέα Πρωτοδικών, Ισιδ. Ντογιάκου.
 Η εισαγγελική παρέμβαση αφορούσε συγκεκριμένα την οικειοποίηση από την «Ιντραλότ» τίτλων εν λειτουργία παιχνιδιών τού ΟΠΑΠ (ΠΡΟ-ΠΟ, Σούπερ 13, ΛΟΤΤΟ, 
Τζόκερ) και άλλων που δεν είχαν τεθεί ακόμη σε λειτουργία, καθώς και τριών παιχνιδιών, τα οποία διοργανώνει ο Οργανισμός Διαχείρισης Ιπποδρομιών Ελλάδος (Γκανιάν, Δίδυμο και Tricast).
 Η ποινική δίωξη που είχε ασκηθεί μετά την ποινική προκαταρκτική εξέταση στηρίζεται στο νόμο 3632/1928, ο οποίος καθορίζει τα περί Χρηματιστηριακών Αξιών. Αφορά ειδικότερα το άρθρο 34 περίπτωση Β', που αναφέρει: «Οστις επί σκοπώ αθέμιτου ωφελείας εν γνώσει ενεργεί ανακριβείς δηλώσεις διά των εφημερίδων ή δημοσιευμάτων επιδιώκων τη δημόσια εγγραφή, αγορά ή πώληση χρηματιστηριακών πραγμάτων, τιμωρείται διά φυλακίσεως ή χρηματικής ποινής μέχρι 50.000 δραχμών (σ.σ. αποτελεί ενδεικτικό ποσόν δεδομένης της χρονολογίας 
ψήφισης του νόμου) ή διά ετέρας των ποινών τούτων». Σύμφωνα με όσα προέκυψαν από την εισαγγελική έρευνα, η εμπλοκή στην υπόθεση του Ιωάν. Τσάνα, διευθύνοντα συμβούλου του ΟΔΙΕ, συνίσταται στο ότι «μερικά από τα διαφημιζόμενα σήματα στην καμπάνια της «Ιντραλότ» έγιναν με άδεια, την οποία παραχώρησε χωρίς, ως όφειλε, να έχει θέσει θέμα στο Διοικητικό Συμβούλιο για να ληφθεί η ανάλογη απόφαση».
 Αξίζει να σημειωθεί ότι στο πλαίσιο της προκαταρκτικής εξέτασης είχε κληθεί από τον εισαγγελέα ως μάρτυρας ο τότε συντονιστής διευθυντής του ΟΠΑΠ, Χρ. Σαλαλές, στέλεχος σήμερα σε εταιρεία συμφερόντων του Σ. Κόκκαλη. Σύμφωνα με πληροφορίες, ο κ. Σαλαλές εφέρετο να είχε υποστηρίξει τότε ότι «ο ΟΠΑΠ δεν γνώριζε την πρόθεση της "Ιντραλότ"», ενώ είχε τονίσει ότι θα ενημέρωνε τις νομικές υπηρεσίες του Οργανισμού για τα περαιτέρω. Μάλιστα, το θέμα είχε απασχολήσει και το Δ.Σ. του ΟΠΑΠ, που είχε ζητήσει από την «Ιντραλότ» τη διακοπή των σχετικών καταχωρίσεων.
