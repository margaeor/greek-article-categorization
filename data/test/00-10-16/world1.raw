 Με «ρεαλιστικές προσδοκίες» όπως τις χαρακτήρισε η Αμερικανίδα υπουργός Εξωτερικών Μάντλεν Ολμπράιτ, που περιορίζονται στο σταμάτημα της βίας στη Μέση 
Ανατολή, αρχίζει σήμερα στο θέρετρο Σάρμ Αλ Σεΐχ της Αιγύπτου η πενταμερής διάσκεψη κορυφής που φέρνει στο ίδιο τραπέζι τους ηγέτες του Ισραήλ, των Παλαιστινίων, τον γενικό γραμματέα του ΟΗΕ, τους προέδρους της Αιγύπτου και των ΗΠΑ, τον βασιλιά της Ιορδανίας και τον εκπρόσωπο της Ευρωπαϊκής Ενωσης σε θέματα εξωτερικής πολιτικής.
 Την πρόθεση συμμετοχής της στη σύνοδο κορυφής «στο ίδιο επίπεδο με τους άλλους» εξέφρασε και η Ρωσία, η οποία είναι μία από τις εγγυήτριες χώρες της ειρηνευτικής διαδικασίας στη Μέση Ανατολή, όμως κάτι τέτοιο τελικά δεν φαίνεται πιθανό να συμβεί, ίσως λόγω αντιδράσεως κάποιων από τους συμμετέχοντες.
 Μιλώντας χθες στην αμερικανική τηλεόραση, η Aμερικανίδα υπουργός Εξωτερικών Μάντλεν Ολμπράιτ είπε ότι η Ρωσία «έχει μερικές διαφορετικές ιδέες σχετικά με το πώς θα πρέπει να γίνουν τα πράγματα» στη Μέση Ανατολή και ότι δεν είναι θέμα των ΗΠΑ να αποφασίσουν αν η Ρωσία θα συμμετάσχει στη σύνοδο.
 Ο γενικός γραμματέας του ΟΗΕ Κόφι Ανάν, ο οποίος θα προεδρεύσει της συνόδου μαζί με τον Αιγύπτιο πρόεδρο Χόσνι Μουμπάρακ, δήλωσε χθες ότι η κρίση μπορεί να επεκταθεί και πέραν της περιοχής της Μέσης Ανατολής. «Η κρίση δεν περιορίζεται στα παλαιστινιακά εδάφη ή στο Ισραήλ, αλλά απειλεί όλη την περιοχή και επεκτείνεται παραπέρα», είπε.
 Η αμερικανική πλευρά αναμένεται να ασκήσει πιέσεις ιδιαίτερα επί των Παλαιστινίων, καθώς ο Αμερικανός ειδικός απεσταλμένος στη Μέση Ανατολή, Ντένις 
Ρος, δήλωσε ότι «είναι προφανές πως οι Παλαιστίνιοι πρέπει να κάνουν περισσότερα από την πλευρά τους για να αποτρέψουν τις συγκρούσεις».
 Ο πρόεδρος των ΗΠΑ Μπιλ Κλίντον, πριν αναχωρήσει για την Αίγυπτο, δήλωσε ότι πέραν της διακοπής των συγκρούσεων, ένας από τους στόχους της συνάντησης κορυφής θα είναι η δημιουργία ενός μηχανισμού που θα προσδιορίσει το πώς ξεκίνησε το κύμα συγκρούσεων, η πρόληψη νέας ανάφλεξης και η επαναδρομολόγηση του διαλόγου και των διαπραγματεύσεων.
 Σε διαφορετικό τόνο από τον Ντένις Ρος, ο Αιγύπτιος πρόεδρος Χόσνι Μουμπάρακ δήλωσε ότι ο βασικός στόχος της συνόδου κορυφής είναι η απομάκρυνση των ισραηλινών στρατιωτικών δυνάμεων από τις παλαιστινιακές περιοχές. «Αυτό είναι πολύ σημαντικό, για να μειωθεί η ένταση. Είναι ο στόχος της συνόδου», είπε.
 Στον αραβικό και μουσουλμανικό κόσμο επικρατεί δυσπιστία σχετικά με τους στόχους της συνόδου του Σαρμ Αλ Σεΐχ. Πέραν των διαδηλώσεων που έγιναν από το Λίβανο ώς την Ινδονησία, το Ιράν εκτιμά ότι τέτοιου είδους συναντήσεις «δεν βοηθούν τους Παλαιστινίους και έχουν ως στόχο να εκτρέψουν την ιντιφάντα από τους στόχους της».
 Η κυβερνητική αγγλόφωνη συριακή εφημερίδα «Τάιμς της Συρίας», γράφει πως αν η σύνοδος κορυφής αποτύχει, «κάτι που είναι το πιθανότερο, η Μέση Ανατολή θα μπει σε μια νέα φάση αιματοχυσίας, πιο μεγάλη και πιο εκτεταμένη. Αν πετύχει, και αυτό δεν είναι καθόλου προφανές, δεν πρόκειται να αλλάξει τίποτα, εκτός από μια σύντομη ανακωχή».
 Ο πρωθυπουργός του Λιβάνου, Σαλίμ Χος, κάλεσε χθες τις αραβικές χώρες που διατηρούν διπλωματικές σχέσεις με το Ισραήλ, να τις διακόψουν.
 Στο Ιράκ, το κόμμα Μπάαθ του προέδρου Σαντάμ Χουσεΐν έκανε χθες έκκληση για αντιαμερικανικές ενέργειες σε ολόκληρο τον κόσμο, σε αντίδραση για τη στάση των ΗΠΑ απέναντι στους Παλαιστινίους.
