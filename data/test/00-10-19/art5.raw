 Μια έκθεση, καθ' όλα διεθνής. Οχι μόνο επειδή στηρίζεται σε δανεισμό έργων διεθνών μουσείων και συλλεκτών, αλλά, κυρίως, επειδή πρόκειται για μια συμπαραγωγή με το ολλανδικό Μουσείο Ντόρντρεχτ (Dordrecht), η οποία πιθανώς στο μέλλον να βάλει την Εθνική μας Πινακοθήκη, με τις δικές της καλές συλλογές, όχι μόνο Ελλήνων αλλά και Δυτικοευρωπαίων καλλιτεχνών, στη λίστα των
μουσείων που συμπράττουν. Και όπως γνωρίζουμε, οι συμπαραγωγές είναι το ζητούμενο, αν επιθυμούμε να έχουμε σοβαρές εκθέσεις στην Αθήνα.
 Τα μυθολογικά θέματα συνθέτουν το αφηγηματικό στοιχείο που κάνει τα έργα ελκυστικά και την έκθεση δημοφιλή. Από επιστημονικής πλευράς, σαφώς η έκθεση είναι έγκυρη στις επιλογές της, από τη στιγμή που διαπραγματεύεται τον ελληνικό μύθο στην εποχή του Ρούμπενς και του Ρέμπραντ και όχι, για παράδειγμα, την ολλανδική και φλαμανδική ζωγραφική στα χρόνια του Ρούμπενς και
του Ρέμπραντ, οπόταν θα βλέπαμε αριστουργήματα. Κυρίως, γιατί τα έργα, εικάζω,
ανήκουν σε μουσεία διατεθειμένα να δανείσουν (η Εθνική Πινακοθήκη του Λονδίνου, για παράδειγμα, μάλλον δεν φάνηκε πρόθυμη να δανείσει κάποιο έργο σαν τη «Λήδα και τον Κύκνο») και κυρίως στο συγκεκριμένο μουσείο, της πόλης που άνθισε, δημιουργώντας παράδοση στη ζωγραφική το 1650.
 Τα περισσότερα έργα, ακόμη και των θεϊκών υπογραφών, μένουν στην αφήγηση του μύθου. Δείτε το έργο του Ρέμπραντ «Αθηνά» και συγκρίνετέ το με οποιοδήποτε άλλο του τεράστιου ζωγράφου, με μη μυθολογικό θέμα. Ο κατ' εξοχήν λάτρης, πάλι
των αρχαιοελληνικών και ρωμαϊκών μύθων, ο Ρούμπενς, που η αγάπη του στον Τισιάνο και τον Μικελάντζελο τον οδήγησε στη μοναδική γυναικεία σάρκα του έργου της Αφροδίτης μπροστά στον καθρέφτη της ή στις τρεις χάρητες εδώ, φτάνει
με έργα που αντιστοιχούν στην τέχνη της αρεσκείας της βασιλικής αυλής.
 Ασεβής, όπως καταλαβαίνετε, δεν επιθυμώ να είμαι, κυρίως όταν πρόκειται για μια θεϊκή περίοδο της τέχνης και με ζωγράφους που τα περισσότερα έργα τους είναι οριακά. Μια έκθεση, για να μπορεί να κάνει διάλογο ζωντανό και όχι να αποτελεί αντικείμενο θαυμασμού ή αποδοχής, και μόνο, χρειάζεται να κεντρίζει ποικιλοτρόπως. Η έκθεση της Εθνικής Πινακοθήκης, λοιπόν, μας κεντρίζει, μας οδηγεί μοιραία σε ένα πολύ ζωτικό πρόβλημα της τέχνης. Πόσο πολύ επεμβαίνει στη δουλειά των ζωγράφων η παραγγελία και μέχρι ποίου ορίου (όχι πάντα βέβαια,
γιατί στις Αυλές και κυρίως στις εκκλησίες της Ιταλίας έχουν γίνει αριστουργήματα) αλλά και πόσο διαφορετική είναι η μεγάλη ζωγραφική από την τέλεια τεχνική. Στην έκθεση της Πινακοθήκης, ακόμη και οι ελάσσονες ζωγράφοι είναι τέλειοι τεχνίτες. Σας προτείνω το οπτικοακουστικό υλικό, πριν από την επίσκεψη στα έργα. Στην περιήγηση, ψυχραιμία. Δείτε τον Ρούμπενς και τον Μπρέγκελ, δίχως να προσκυνήσετε, επικεντρωθείτε σε ό,τι έχετε δει στο Αμστερνταμ και το Χάρλεμ, κάντε τις αναφορές σας και τις συγκρίσεις σας, θυμηθείτε ότι οι μεγάλοι ζωγράφοι δεν έβαζαν πάντα θεϊκή πνοή στα έργα τους, όσο μεγάλοι και αν ήταν· κάποτε και εκείνοι έπρεπε να ζήσουν ανταποκρινόμενοι στο γούστο μιας βασιλομήτορος που αγαπούσε την ελληνική μυθολογία, δείτε μερικά έργα που αντιστοιχούν στην παράδοση των ζωγράφων που φιλοξενεί η Ελλάδα
και που ξεφεύγουν από τη διακοσμητικότητα και εκτιμήστε μια έξοχη τεχνική στο μεγάλο αριθμό των έργων, έχοντας ωστόσο κατά νου ότι ποτέ η τέλεια τεχνική δεν
έφτασε για να γίνει η μεγάλη τέχνη. Οπωσδήποτε, μη χάσετε την έκθεση αυτή.
 Να θυμίσουμε ότι από ελληνικής πλευράς, η έκθεση έχει την επιμέλεια της Αγγέλας Ταμβάκη.
