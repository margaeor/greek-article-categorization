Ο Χάρης Μπιλλίνης είναι μόλις 17 χρονώ και έχει μια ασυνήθιστη, για τις μέρες μας, αγάπη: έναν καμπούρη, ρακένδυτο και πανέξυπνο τύπο, με γυναίκα και τρία παιδιά... τον Καραγκιόζη! Η πρώτη λέξη που είπε ο Χάρης ήταν «γκλο γκλο» και έκανε την πρεμιέρα του πίσω από τον μπερντέ πριν καλά καλά συμπληρώσει τα έξι του χρόνια. Η παράστασή του, στο Φεστιβάλ Θεάτρου Σκιών που οργάνωσε το Σπαθάρειο Μουσείο στο Μαρούσι, ήταν η αφορμή για τη συνάντησή μας. Στο σπίτι του, κάπου στη Νίκαια, έχει φτιάξει το απαραίτητο εργαστήρι. Με ενθουσιασμό και αφοσίωση, βγάζει κοπίδια, ασελίνες, χαρτόνια και χαρτιά με σχέδια. Μου δείχνει πώς φτιάχνει τις φιγούρες του, εργασία που μπορεί να διαρκέσει από μία μέρα ώς μία εβδομάδα, και βγάζει ένα σωρό βιβλία για τον Καραγκιόζη, παλιά και καινούργια. Κάπου παραδίπλα μια μικρή παιδική σκηνή, αυτή που χρησίμευε για τις πρώτες του παραστάσεις, σε στενό οικογενειακό κύκλο.  «Είχε έρθει και μια θεία μου, παιδοψυχολόγος, και φίλοι στο σπίτι. Είχα τρακ, επειδή πρωτομάθαινα τα έργα. Αργότερα, ο αγαπημένος μου δάσκαλος στην Eκτη Δημοτικού με έβαζε να του παίζω σκετσάκια στα διαλείμματα. Την πρώτη μου κανονική παράσταση την έδωσα μετά την A  Γυμνασίου, με κοινό τα παιδιά από το Γυμνάσιο και το Λύκειο. Οι συμμαθητές μου με κοίταζαν περίεργα όταν με έβλεπαν να στήνω τον μπερντέ, ντρεπόμουν κιόλας, είχα άγχος αν θα θυμάμαι τους διαλόγους, αλλά μετά την παράσταση ήρθαν όλοι και μου έδωσαν συγχαρητήρια». Και πώς νιώθει πίσω από τον μπερντέ; «Οταν παίζω μπροστά σε κόσμο, προσπαθώ να το ξεχάσω, να αυτοσυγκεντρωθώ. Εχω στο μυαλό μου το σκελετό της υπόθεσης, αφού δεν υπάρχουν κείμενα, τους διαλόγους τους φτιάχνεις επιτόπου. Ο καραγκιοζοπαίκτης περιμένει να ακούσει το πρώτο χειροκρότημα και μετά παίρνει τα πάνω τουΣ, ζεσταίνεται και συνεχίζει». Ο Χάρης Μπιλλίνης μαθητεύει από τα εννιά του χρόνια κοντά στον Βάγγο, παλιό καραγκιοζοπαίκτη, τις παραστάσεις του οποίου θα θυμούνται όσοι πήγαιναν μέχρι πέρσι στα Βοτσαλάκια. «Ο Βάγγος είναι ο δάσκαλός μου», λέει ο Χάρης και μου λέει για την πορεία του μέντορά του, όπως και για τις ανησυχίες του ότι το Θέατρο Σκιών θα σβήσει καθώς δεν υπάρχουν πια τα μαντράκια, τα μικρά υπαίθρια θέατρα -«πού να στηθούν πια, ανάμεσα στις πολυκατοικίες; ..». Ονειρό του είναι να υπάρξουν θέατρα όπου θα μπορεί να παίζει παραστάσεις για μεγάλους, αφού «ο Καραγκιόζης δεν είναι μόνο για παιδιά. Υπάρχουν πολύ ωραία έργα, που όμως θα τα καταλάβουν μόνοι οι μεγαλύτεροι».  Οι συνομήλικοί του μάλλον σνομπάρουν τον Καραγκιόζη και ο Χάρης μάλλον στενοχωριέται, αφού, από την άλλη, «αν τους πεις ότι παίζεις Pla ystation, θα σε ρωτήσουν αμέσως ποια παιχνίδια έχεις, τι κάνει το ένα, τι το άλλο κομπιούτερ». Με τις παρέες του δεν πολυμιλάνε για Καραγκιόζη, αλλά, όταν χρειάζεται, υπερασπίζεται τον ήρωά του: «Πρέπει να είσαι περήφανος αν σε πουν Καραγκιόζη. Είναι ένας φτωχός καμπούρης που είναι άνεργος και κλέβει για να θρέψει την οικογένειά του.  Χρησιμοποιεί την πονηριά του μόνο για καλό σκοπό και προσπαθεί να ξεγελάσει τον πασά, ο οποίος, αν το δούμε ευρύτερα, αντιπροσωπεύει την εκάστοτε εξουσία...». Ο Χάρης δεν θέλει με τίποτα να σταματήσει, δεν το έκανε ποτέ ώς τώρα: «Και χρήματα να μου 'διναν, δεν θα παράταγα τον Καραγκιόζη. Μια φορά, παλιά, είχα υποσχεθεί στη μάνα μου να κρύψω τις φιγούρες, για να είμαι καλός μαθητής. Δεν άντεξα πάνω από μία εβδομάδα. Εβαλα τη σκάλα και κατέβασα τις φιγούρες από το πατάρι. Είδε τη βαλιτσούλα η μάνα μου και κατάλαβε...». Πριν φύγω, βάζει στο βίντεο μια κασέτα για να μου δείξει μια παράσταση σκηνοθετημένη από τον Απόστολο Δοξιάδη, στην οποία είχε πάρει μέρος ως βοηθός. Υπόθεσή της η ζωή ενός Αμερικανού εξπρεσιονιστή ζωγράφου, του Τζάκσον Πόλοκ, και το αποτέλεσμα -ένας Καραγκιόζης σε αμερικανικό σκηνικό- συμπαθέστατο και ευοίωνο.  Ο Χάρης σπουδάζει παράλληλα και ηλεκτρολόγος, αλλά ήδη αναζητεί τρόπους να ασχοληθεί επαγγελματικά με το θέατρο σκιών. Πράγμα καθόλου εύκολο, όπως του τονίζουν και όλοι οι μεγαλύτεροι, δίνοντάς του και την (παμπάλαια) συμβουλή «να πάρει ένα χαρτί» κι ας μην το χρησιμοποιήσει ποτέ.  Ο συμπαθέστατος νεαρός καραγκιοζοπαίχτης δεν σκοπεύει να το βάλει κάτω. Κι ελπίζουμε να μην το κάνει. ΑΛΕΞ. ΠΑΝΑΓΙΩΤΑΚΗΣ
