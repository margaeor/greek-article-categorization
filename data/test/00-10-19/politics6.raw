Πλήρη ευθύνη στα αλβανικά κόμματα, την κυβέρνηση και ειδικά στην κεντρική εφορευτική επιτροπή, που παρά τις επισημάνσεις για παραβιάσεις στον α' γύρο των εκλογών, δεν έλαβαν τα απαραίτητα μέτρα «για έντιμη και ήρεμη εκλογική αναμέτρηση στον β' γύρο για εκλογή δημάρχου Χειμάρρας, αποδίδει η οργάνωση της ελληνικής μειονότητας «Ομόνοια» στην Αλβανία. Σύμφωνα με τηλεγράφημα του AΠE, σε ανακοίνωσή της η «Ομόνοια» στιγματίζει τον έντονο εθνικισμό που κυριάρχησε στην προεκλογική καμπάνια του Σοσιαλιστικού Κόμματος, «πράγμα που συσπείρωσε όλα τα αλβανικά κόμματα κι έγιναν το ηθικό στήριγμα για τις παραβιάσεις και τη βία που άσκησαν προεκλογικά η αστυνομία, οι μυστικές υπηρεσίες και η στρατονομία, αποσκοπώντας στη μη προσέλευση των ψηφοφόρων και τη δημιουργία αισθήματος πανικού». Στον ΟAΣE Εκκληση για τις εκλογές στη Χειμάρρα πρόκειται να καταθέσουν στη συνάντηση του ΟΑΣΕ στη Βαρσοβία οι οργανώσεις «Ελληνικό Παρατηρητήριο των Συμφωνιών του Ελσίνκι» και η «Ελληνική Ομάδα για τα Δικαιώματα των Μειονοτήτων». Οι δύο οργανώσεις καταγγέλλουν τις αλβανικές μεθοδεύσεις, αναφέροντας ότι «η βία είναι αποτέλεσμα της άρνησης να αναγνωρισθεί η παρουσία εθνικά Ελλήνων πολιτών στη Χειμάρρα και συνεπώς της λειτουργίας μειονοτικών τάξεων στα σχολεία, παρά την ύπαρξη επαρκούς ζήτησης, είναι ο έμμεσος αλλά προφανής χαρακτήρας δημοψηφίσματος των φετινών δημοτικών εκλογών». Κατά συνέπεια, οι μη κυβερνητικές οργανώσεις κάνουν έκκληση στον ΟΑΣΕ να συμβάλει, επιβεβαιώνοντας ή όχι τις καταγγελίες, συντάσσοντας λεπτομερή έκθεση. Εάν οι έκκληση υιοθετηθεί, τότε η εκλογική διαδικασία θα πρέπει να επαναληφθεί.
