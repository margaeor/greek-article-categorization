«Χωρίς να παραγνωρίζουμε τη σημασία του ένοπλου αγώνα κατά των κατακτητών εκ μέρους αντάρτικων ομάδων πάνω στα βουνά, στον οποίον έχει τη μετοχή της και η Εκκλησία με στελέχη της όλων των βαθμίδων του Ιερού Κλήρου, επιθυμούμε να υπομνήσουμε για άλλη μια φορά επίσημα και υποβλητικά ότι στα δύσκολα εκείνα χρόνια, που το έθνος βασανιζόταν κάτω από μια τριπλή Κατοχή, το μεγάλο Σταυρό του Μαρτυρίου ανέλαβε να τον φέρει στους ώμους της η Εκκλησία ως χρέος απέναντι στην ιστορία της και ως δείγμα της στοργής της πάνω στα πάσχοντα παιδιά».
 Ο αρχιεπίσκοπος Χριστόδουλος ήταν ο τελευταίος από τους ομιλητές της χθεσινής εκδήλωσης που έγινε στο Μέγαρο Μουσικής για τη συμμετοχή της Εκκλησίας στην Εθνική Αντίσταση. Εκεί έγινε η παρουσία ενός τόμου με το γενικό Τίτλο «Μνήμες και Μαρτυρίες από το '40 και την Κατοχή». Aνάμεσα σ' εκείνους που παρουσίασαν τον τόμο ήταν και ο αντιστασιακός Μανώλης Γλέζος, που δέχτηκε τα περισσότερα χειροκροτήματα απ' όλους τους παρευρισκομένους. Οπως είπε ο ίδιος, «δεν μπορεί
να ψέξει κανείς το βιβλίο. Που μπορεί να έχει ορισμένες παραλείψεις αλλά όχι επίτηδες». Απευθυνόμενος στους παρευρισκομένους, η πλειονότητα των οποίων ήταν
κληρικοί, είπε: «Αυτή τη στιγμή δημιουργούμε ιστορία. Δεν μπορεί κανείς να ξεχάσει και να λησμονήσει. Η λησμοσύνη έχει απόλυτη σχέση με το λάθος».
 Ομως ο Μανώλης Γλέζος βρήκε την ευκαιρία να απευθυνθεί και στον υπουργό Παιδείας Πέτρο Ευθυμίου, που πήγε στην εκδήλωση, καινα του πει ότι θέλει τη βοήθεια της Πολιτείας στο αίτημα της απόδοσης των πολεμικών αποζημιώσεων από τη Γερμανία. Και κάλεσε τον αρχιεπίσκοπο να συμπαρασταθεί στον αγώνα. 
 Την εκδήλωση που αφορούσε την αντίσταση της Εκκλησίας στην κατοχή συνέδεσε ο δημοσιογράφος Χρήστος Πασαλάρης -εκ των παρουσιαστών του τόμου- με τη συλλογή των υπογραφών. Οπως είπε, είναι «τρία εκατομμύρια ειρηνικά βόλια» οι υπογράφες
 Οι άλλοι ομιλητές, όπως ο πατέρας Γεώργιος Μεταλληνός, ο πρύτανης του Πανεπιστημίου Αθηνών Γεώργιος Μπαμπινιώτης και ο καθηγητής της Θεολογικής Σχολής Αθηνών, Βλάσιος Φειδάς, περιορίστηκαν σε αναφορές στον τόμο. 
 Την εκδήλωση, στην οποία παρέστη ο Πρόεδρος της Δημοκρατίας Κωστής Στεφανόπουλος, χαιρέτισε και ο υπουργός Παιδείας και Θρησκευμάτων Πέτρος Ευθυμίου, που είπε, η εκδήλωση προσφέρει τον ελάχιστο πρέποντα φόρο τιμής στους αρχιερείς και τους άλλους κληρικούς που αντιστάθηκαν κατά τη διάρκεια της Kατοχής. 
 Από τους πρωταγωνιστές της βραδιάς ήταν και ο γνωστός ως παπα-Ανυπόμονος, ο αρχιμανδρίτης Γερμανός Δημάκος που μαζί με άλλους κληρικούς που δεν ζουν τιμήθηκε για αντίσταση κατά των Γερμανών. 
