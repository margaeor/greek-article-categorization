<html><!--
Web Author:  Αριστείδης Παλιούρας email: aris@enet.gr
--><head><title>E Online - ΤΕΧΝΕΣ</title></head><BODY BGCOLOR="#FFFFFF"><!--msnavigation--><table BGCOLOR="#FFFFFF" border="0" cellpadding="0" cellspacing="0" width="100%"><tr><td BGCOLOR="#FFCC00" valign="top" width="1%">
<P ALIGN="CENTER"><IMG SRC="../../standard/gia.gif" ALT="ΕΛΕΥΘΕΡΟΤΥΠΙΑ - Για να μη μένετε θεατές στα γεγονότα" WIDTH=100 HEIGHT=92><BR><FONT SIZE=2><B>

Δευτέρα  27/11/2000
</B></FONT>

		<BR>

		<BR>

		<A HREF="../../keimena/kairos/kairos.htm"> <IMG SRC="../../standard/kairos.gif" ALT="ΚΑΙΡΟΣ" WIDTH="89" HEIGHT="55" BORDER="0"></A>

		<BR>

		<BR> <b> <font size=2> ΣΤΗΛΕΣ  </font> </b> <BR>

		<BR><A HREF="../../stiles/sfigmos.htm"><IMG SRC="../../standard/lbar/sfigmos.gif" ALT="ΣΦΥΓΜΟΣ" BORDER=0 width=103 height=17></A><BR>

		<A HREF="../../stiles/apopsis.htm"><IMG SRC="../../standard/lbar/apopsis.gif" ALT="ΑΠΟΨΕΙΣ" BORDER=0 width=103 height=17></A><BR>

		<A HREF="../../stiles/politika.htm"><IMG SRC="../../standard/lbar/politika.gif" ALT="ΠΟΛΙΤΚΑ ΠΑΡΑΣΚΗΝΙΑ" BORDER=0 width=103 height=17></A><BR>

		<A HREF="../../stiles/analisi.htm"><IMG SRC="../../standard/lbar/analisi.gif" ALT="ΑΝΑΛΥΣΗ ΓΕΓΟΝΟΤΩΝ" BORDER=0 width=103 height=17></A><BR>

		<A HREF="../../stiles/kafenio.htm"><IMG SRC="../../standard/lbar/kafen.gif" ALT="ΚΑΦΕΝΕΙΟ Η ΕΛΛΑΣ" BORDER=0 width=103 height=17></A><BR>

		<A HREF="../../stiles/diethni.htm"><IMG SRC="../../standard/lbar/diethni.gif" ALT="ΔΙΕΘΝΗ" BORDER=0 width=103 height=17></A><BR>

		<A HREF="../../stiles/prosopa.htm"><IMG SRC="../../standard/lbar/prosopa.gif" ALT="ΠΡΟΣΩΠΑ" BORDER=0 width=103 height=17></A><BR>

		<BR><b><font size=2> ΟΔΗΓΟΙ </font> </b>

		<BR>

		<BR>

		<A HREF="http://193.92.17.20/tv/tvfrm.htm"><IMG SRC="../../standard/lbar/tv.gif" ALT="ΤΗΛΕΟΡΑΣΗ" BORDER=0 width=103 height=17></A><BR>

		<A HREF="../../keimena/cinema/cinema.htm"><IMG SRC="../../standard/lbar/cinema.gif" ALT="ΚΙΝΗΜΑΤΟΓΡΑΦΟΙ" BORDER=0 width=103 height=17></A><BR>

		<A HREF="../../keimena/cinema/theatres.htm"> <IMG SRC="../../standard/lbar/theatres.gif" ALT="ΘΕΑΤΡΑ" BORDER=0 width=103 height=17></A><BR>

		<A HREF="http://www.enet.gr/finance/firstfin.htm"><IMG SRC="../../standard/lbar/xrima.gif" ALT="ΧΡΗΜΑΤΙΣΤΗΡΙΟ" BORDER=0 width=103 height=17></A><BR>

		<A HREF="../../stiles/mediaw.htm"><IMG SRC="../../standard/lbar/mediaw.gif" ALT="ΤΟΥ ΚΟΣΜΟΥ ΤΑ MEDIA" BORDER=0 width=103 height=17></A></P><BR>

		<BR>
		<BR>

		</td></P></td><td valign="top" width="24"></td><!--msnavigation--><td valign="top"><div align="left"><table border="0" width="454"><MAP NAME="FrontPageMap"><AREA SHAPE="CIRCLE" COORDS="367, 41, 11" HREF="../../art.htm"><AREA SHAPE="CIRCLE" COORDS="393, 41, 11" HREF="http://www.enet.gr/"><AREA SHAPE="CIRCLE" COORDS="422, 41, 11" HREF="../../fpage.htm"></MAP>  <tr>    <td width="455"><IMG SRC="../../standard/abar-s.jpg" ALT="ΕΛΕΥΘΕΡΟΤΥΠΙΑ - ΤΕΧΝΕΣ" WIDTH=451 HEIGHT=71 USEMAP="#FrontPageMap" BORDER=0></td>  </tr>  <tr>    <td height="30" width="455"></td>  </tr>  <tr>    <td width="455">



Αλήθεια, γνωρίζετε ποια ήταν η τελευταία συναυλία που έδωσε η Κρατική Ορχήστρα Θεσσαλονίκης ή τα Μουσικά Σύνολα της ΕΡΤ; Γνωρίζετε ποιοι διοικούν αυτές τις ορχήστρες και ποιο το καλλιτεχνικό τους πρόγραμμα; Ποια ήταν η τελευταία φορά που πήγατε στη Λυρική Σκηνή; Ερωτήματα που ίσως θυμίζουν δημοσκόπηση, είναι όμως καταδεικτικά μιας κατάστασης. Οι κρατικοί (ή ημικρατικοί) πολιτιστικοί φορείς στην Ελλάδα αντιμετωπίζονται με δυσπιστία από το κοινό. Εχεις την αίσθηση ότι βρίσκονται σε καλλιτεχνική νάρκη ή ότι το κοινό αγνοεί το έργο τους και σίγουρα δεν φταίει αυτό. Σε μια εποχή που τα πάντα τρέχουν με γρήγορους ρυθμούς, για ορισμένους φορείς είναι λες και σταμάτησε ο χρόνος στο παρελθόν. <p> Καλλιτεχνικοί διευθυντές και πρόεδροι έρχονται ενθουσιασμένοι και ορεξάτοι και παρέρχονται απογοητευμένοι και απαισιόδοξοι. Η Πολιτεία εξαντλεί το χρέος της στην καθυστερημένη ετήσια επιχορήγηση και στην τοποθέτηση του διευθυντή. Δεν παραλείπει, βεβαίως, να στέλνει τους εκπροσώπους της στα λαμπερά εγκαίνια να στηθούν μπροστά στα φλας και τις κάμερες. Η πολιτιστική πολιτική εξαντλείται στην αναγκαστική πεποίθηση, που λέει ότι οι φορείς πρέπει να υπάρχουν. Πώς, γιατί και με τι, είναι ερωτήματα που δεν μπαίνουν ποτέ στην ατζέντα. <p> «Δεν είμαι ιδιαίτερα αισιόδοξος για το μέλλον. Για ν' αλλάξουμε τα πράγματα απαιτείται μια σοβαρή πολιτική βούληση της οποιασδήποτε κυβέρνησης. Και πολιτική βούληση σημαίνει, ότι ασχολούμαστε ουσιαστικά, βοηθώντας, στηρίζοντας αλλά και ελέγχοντας... Γιατί πιστεύουμε, ότι πρέπει να είναι έτσι, όχι γιατί πρέπει να υπάρχει μια ορχήστρα... έχουν τα Τίρανα, η Σόφια, η Βιέννη, πρέπει να έχουμε κι εμείς. Οχι να υπάρχουν, απλώς για να υπάρχουν δηλαδή. Η Μελίνα Μερκούρη είχε αυτή τη διαφορετική αντίληψη, το όραμα, τη φαντασία να κάνει κάτι διαφορετικό. Βέβαια κι εκείνη, με τα μέσα που είχε τότε, δεν κατάφερε να υλοποιήσει όλα αυτά που ήθελε... Καταλάβαινε όμως την αξία της ύπαρξης αυτών των φορέων και των καλλιτεχνών τους». <p> <b>Τρεις θέσεις</b><p> Ο συνθέτης και μαέστρος Αλκης Μπαλτάς δεν θα έλεγε ποτέ «ας κλείσουν, επιτέλους». Ισα ίσα. Κινούμενος ως δάσκαλος στον χώρο της κλασικής μουσικής, βλέπει εκατοντάδες νέους ταλαντούχους μουσικούς, οι οποίοι «μοιραίως θα πιέσουν για κάτι καλύτερο». Ο ίδιος, εξάλλου, έχει περάσει από διευθυντικές θέσεις τριών δημόσιων πολιτιστικών φορέων και η εμπειρία και η γνώση που απέκτησε από τις θητείες του είναι πολύτιμες.<p> Το 1983 διορίζεται διευθυντής της Κρατικής Ορχήστρας Θεσσαλονίκης. Παραμένει έως το 1992, οπότε ο τότε υπουργός Προεδρίας Σωτήρης Κούβελας αποφάσισε να τον αντικαταστήσει. Το 1994 αναλαμβάνει τη γενική διεύθυνση της Λυρικής Σκηνής, έως το 1997, όταν ο τότε υπουργός Πολιτισμού (και νυν) Ευάγγελος Βενιζέλος ζητάει την παραίτησή του για τα βήματα μιας χορεύτριας... Τον ίδιο χρόνο και μάλιστα δύο μόλις μήνες αργότερα, ο υπουργός Τύπου Δημήτρης Ρέππας τον καλεί να αναλάβει τα Μουσικά Σύνολα της ΕΡΤ. Παραιτείται δύο χρόνια αργότερα. «Είχα βάλει ως προϋπόθεση για να δεχτώ τη θέση, ότι μέσα σε μία διετία θα έπρεπε να τακτοποιηθούν τα εργασιακά προβλήματα των μουσικών και τα οικονομικά των Συνόλων. Εφυγα γιατί δεν έγινε τίποτα»...<p> Εχουν περάσει 17 χρόνια από τότε που ανέλαβε την πρώτη διευθυντική θέση του και ξέχωρα από τις απόψεις του για το μέλλον αυτών των φορέων, προβληματίζεται και για το μέλλον των καλλιτεχνών που φεύγουν με τον ένα ή τον άλλο τρόπο από τις «καρέκλες». Τι έμεινε τελικά απ' όλα αυτά, αναρωτιέται... <p> «Σχεδόν σε όλους τους φορείς (πλην Λυρικής, όπου έγινε ένας διαχωρισμός με την αλλαγή του νομικού καθεστώτος από δημοσίου σε ιδιωτικού και προβλέφθηκε και διοικητικο-οικονομικός) παίζεις τον διπλό ρόλο του καλλιτέχνη και του διοικητικού μαζί. Αυτό καλλιτεχνικά είναι σκότωμα. Είναι αφάνταστα ψυχοφθόρο, διότι το διοικητικό μέρος συνεπάγεται να εκλιπαρείς για κάποια χρήματα, να ισορροπείς κάποιες καταστάσεις, να είσαι στο δίλημμα αν θα πρέπει να κάνεις εκείνο ή το άλλο, για το καλό του φορέα και φυσικά βρίσκεσαι αντιμέτωπος με ένα σωρό δυσαρεστημένους για χίλια δυο πράγματα. Θα ήμασταν βεβαίως ψεύτες, όλοι όσοι περάσαμε απ' αυτές τις θέσεις, αν λέγαμε, ότι πήγαμε ως αθώες περιστερές, αγνοώντας ότι τα πράγματα είναι έτσι. Aρα, λοιπόν, δεν μπορώ να πω ότι παραπλανήθηκα και αποδέχθηκα κάτι. Το αποδέχεσαι με τη θέλησή σου. Εγώ, τουλάχιστον, το δεχόμουν, εφόσον είχα την ανταμοιβή να βλέπω και την κάλυψη του εγωισμού μου, καλλιτεχνικά δηλαδή ο φορέας να πηγαίνει μπροστά. Στη Θεσσαλονίκη, στα εννέα χρόνια το έβλεπα αυτό. Το είδα και στη Λυρική, που ήταν πια κοσμογονική η εξέλιξη εξαιτίας της αλλαγής του νόμου. Υπάρχει ωστόσο πάντα σ' αυτές τις θέσεις και η άλλη πλευρά, που είναι το κράτος, όποιο κόμμα κι αν είναι στην εξουσία. Και η εξουσία θέλει να υπάρχουν αυτοί οι φορείς, να μην κλείσουν, να λειτουργούν αλλά να μη μας ενοχλούν. Ούτε με απεργίες ούτε με διαμαρτυρίες και κατά μείζονα λόγο να μη μας ενοχλεί ποτέ ο διευθυντής τους, τον οποίο εμείς βέβαια διορίσαμε...» <p> <b>Αποκλεισμένος</b><p> * Αφού γίνεσαι διευθυντής, όμως, είσαι και συνεργός... <p> «Ναι, όταν όμως απαιτήσεις και αναπόφευκτα συγκρουστείς, γιατί θες και το καλό του φορέα και τελειώσει όλη η ιστορία, αναρωτιέσαι τι μένει ύστερα απ' όλο αυτό; Εμεινε κάποια πρόοδος; Κι αν υποτεθεί ότι φέρθηκες σωστά, αναγνωρίστηκε κάτι; Πιστεύω ότι δυστυχώς δεν μένει σχεδόν τίποτα. Κι όχι μόνον αυτό. Η συνέχεια είναι η εκδίκηση του συστήματος. Απ' όλους τους φορείς -πλην Λυρικής- αποκλείστικα καλλιτεχνικά. Οι πόρτες είναι κλειστές για μένα ως μουσικό και μαέστρο. Ενας αδιανόητος αποκλεισμός. Και βλέπεις ότι, τηρώντας με συνέπεια μια σταθερή πορεία, βρίσκεσαι ξαφνικά εξαιρετικά αποδυναμωμένος στο σημείο εκείνο που είναι το δυνατό σου ή για το οποίο εσύ ανάλωσες όλη σου τη ζωή». <p> <b>* Εξ ορισμού, λοιπόν, αυτές οι θέσεις είναι ζημιογόνες;</b> <p> «Ναι. Κι αν ισχύει το δις εξαμαρτείν ουκ ανδρός σοφού, εγώ πρέπει να είμαι πανίβλακας! Το ζουμί της ιστορίας όμως είναι άλλο. Το σημαντικότερο απ' όλα είναι ότι συνδέονται τα πράγματα με την καλλιτεχνική σου αξία κι αυτό με θυμώνει πάρα πολύ. Οσο δηλαδή έχεις μια θέση, είσαι καλός καλλιτέχνης. Οταν δεν την έχεις, δεν είσαι πια. Εχει σημασία τελικά αν είσαι καλός ή κακός στην Ελλάδα; Η' μετράει μόνον αν φέρεσαι καλά ή ενοχλητικά; Κι αυτό δεν αφορά μόνον εμένα, αφορά κι άλλους. Ο χώρος ο δικός μου, της κλασικής μουσικής, είναι χώρος που ελάχιστα ενδιαφέρει το ευρύτερο κοινό. Ετσι γίνονται διάφορα και δυστυχώς σταματάνε στα μεταξύ μας τηλεφωνήματα και στην πικρία μιας παρέας, που δεν ενδιαφέρει πολύ κόσμο... Και καταλήγω, τι κάνει σήμερα ένας καλλιτέχνης που είναι καλός; Πρέπει να βρίσκεται μέσα στο παιχνίδι, μέσα στο σύστημα, να το εξυπηρετεί»; <p> <b>* Μετανιώσατε επομένως για τις επιλογές σας; </b><p> «Μια κρυφή πλευρά του εαυτού μου μού λέει, ναι, αν είχες φερθεί διαφορετικά θα είχες μια δραστηριότητα πολλαπλή και πέρα από την καλλιτεχνική ευτυχία θα είχες και οικονομικές απολαβές. Ομως, όχι, δεν μετανιώνω. Εχω μια κρυφή ικανοποίηση, ότι ήμουν εντάξει. Απλώς στενοχωριέμαι γιατί αυτό το λέω εγώ, το ακούω εγώ, ο Θεός ίσως, το ξέρουν και 10 φίλοι... Δεν αλλάζει όμως τίποτα...». <p> <b>ΦΩTEINH MΠAPKA</b><p>

</td>  </tr></table></div><p>  <!--msnavigation--></td></tr><!--msnavigation--></table><br><center><table width = 640> <CENTER><b> Επικοινωνήστε με την </b><A HREF="mailto:elef@enet.gr">"E on-line"</A> <p><b> Copyright © 2000 Χ. Κ. Τεγόπουλος Εκδόσεις Α.Ε.</b><br> <br><font size = 2><b> ΑΠΑΓΟΡΕΥΕΤΑΙ </b> η αναδημοσίευση, η αναπαραγωγή, ολική, μερική ή περιληπτική, ή κατά παράφραση, ή διασκευή απόδοση του περιεχομένου της ηλεκτρονικής εφημερίδας με οποιονδήποτε τρόπο, μηχανικό, ηλεκτρονικό, φωτοτυπικό, ηχογράφησης ή αλλο, χωρίς προηγούμενη γραπτή άδεια του εκδότη. Νόμος 2121/1993 και κανόνες Διεθνούς Δικαίου πού ισχύουν στην Ελλάδα.</font></CENTER></table></center></body></html>
