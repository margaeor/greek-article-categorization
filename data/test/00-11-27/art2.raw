 Με ρεσιτάλ της Αλίκης Καγιαλόγλου την Παρασκευή και το Σάββατο στην κατάμεστη «Σάλα ντε Κολούμνας» της Μαδρίτης, με σεφαραδίτικα, μελοποιημένη ποίηση του Λόρκα και του Σεφέρη και έργα του Χατζιδάκι, ολοκληρώθηκε το διεθνές συνέδριο «Ελλάδα και Ισπανία: οι εσχατιές της Ευρώπης», που συνδιοργάνωσαν το Ελληνοϊσπανικό Φόρουμ και το γραφείο Τύπου της ελληνικής πρεσβείας.
 Ηταν ο συμβολικός μουσικός επίλογος μιας διοργάνωσης που είχε στόχο να εντοπίσει και να αναλύσει τις διαπολιτιστικές σχέσεις των δύο χωρών. 
 Την έναρξη του συνεδρίου, μέρος των εργασιών του οποίου παρακολούθησε και η βασίλισσα της Ισπανίας Σοφία, κήρυξε ο γ.γ. Ενημέρωσης Γ. Νικολάου, τονίζοντας
ότι με αυτή την εκδήλωση επιδιώκεται «η μελέτη των σημείων επαφής των δύο λαών
 Ενδιαφέρον είχε και το αφιέρωμα στον Γιώργο Σεφέρη που εντάχθηκε στην ενότητα «Κοινωνία και Επικοινωνία». Μίλησε μεταξύ άλλων ο Χιλιανός καθηγητής Θέσαρ Γκαρσία Αλβάρεθ συγκρίνοντας τις περιπτώσεις του έργου του Σεφέρη και του Ισπανού ποιητή Αντόνιο Ματσάδο ως ιστορικών μαρτύρων της εποχής που έζησαν. Στους εισηγητές και οι καθηγητές Ρόντρικ Μπίτον και Δημήτρης Δημηρούλης, οι οποίοι ανέλυσαν το θέμα της μεσογειακότητας και της ταυτότητας του Σεφέρη ως εκπροσώπου του ελληνικού μοντερνισμού.
 - Ο καθηγητής στο Πανεπιστήμιο της Κολούμπια Λευτέρης Μαλεφάκης, που αναφέρθηκε στη «θετική δυναμική της πολιτικής και οικονομικής κατάστασης της Ελλάδας τα τελευταία χρόνια και τις ευρύτατες μελλοντικές προοπτικές».
 - Ο Χιλιανός ακαδημαϊκός και φιλέλληνας Μιγκέλ Καστίγιο Ντιντιέ περιέγραψε την
παρουσία του ελληνισμού στη Λατινική Αμερική, αναφέροντας ως χαρακτηριστικό παράδειγμα το φιλελληνισμό του απελευθερωτή της Βενεζουέλας, Φρανσίσκο Ντε Μιράντα. 
 - Ο καθηγητής του Πανεπιστημίου της Θεσσαλονίκης Γιάννης Χασιώτης ανέλυσε το φαινόμενο της ευρωπαϊκότητας στην Ελλάδα από τους βυζαντινούς χρόνους και μετά.
 - Ο Ισπανός ακαδημαϊκός Φρανσίσκο Ροντρίγκες Αδράδος απέδειξε επιστημονικά τη διείσδυση του ελληνισμού στην ισπανική γλώσσα και σκέψη. 
 - Για το ρόλο που έχει παίξει η Ελλάδα στη σκέψη και το έργο όσων ασχολούνται με τη λογοτεχνία και τη φιλοσοφία μίλησαν οι δημοσιογράφοι Χαβιέ Ρεβέρτε, Σαντιάγο Μπεγιόκ και Φερμίν Μπόκος.
 - Τα ίχνη του Ζαν Μωρεάς στην ισπανική και λατινοαμερικανική λογοτεχνία ακολούθησε στην ομιλία του ο Ισπανός συγγραφέας και ποιητής Χοσέ Εστέμπαν. 
 - Τα σημεία των ιστορικών συμπτώσεων στην πορεία των δύο χωρών εντόπισαν και ανέπτυξαν οι καθηγητές Χούλιαν Σανταμαρία και Κώστας Βεργόπουλος.
 Μία ακόμα ενότητα του συνεδρίου ήταν αυτή με τίτλο «Ιστορία και ταυτότητα». Ενταγμένη στην ενότητα αυτή ήταν η ομιλία του ελληνικής καταγωγής, Μεξικανού συγγραφέα ιστορικού διηγήματος και προέδρου του Διεθνούς Πεν Κλαμπ Ομέρο Αριτζή που παρουσίασε και αποσπάσματα του τελευταίου του βιβλίου «Το βουνό των
πεταλούδων», όπου αφηγείται την ιστορία του Ελληνα πατέρα του στην προσφυγιά μετά την Kαταστροφή της Σμύρνης.
 Κάνοντας έναν απολογισμό του συνεδρίου, ο προϊστάμενος του γραφείου Τύπου Μαδρίτης Χαράλαμπος Χατζηλαμπής μίλησε, τέλος, για ένα γεγονός που και από μόνο του «αποτελεί διαπίστωση ότι οι σχέσεις των δύο χωρών έχουν μπει σε μια νέα δυναμική επαφής και γνωριμίας των λαών τους...».
