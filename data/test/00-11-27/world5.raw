 Στο χείλος γενικευμένης σύρραξης βρίσκονται Σέρβοι και Αλβανοί στην αποστρατιωτικοποιημένη ζώνη της κοιλάδας του Πρέζεβο, καθώς η σερβική αστυνομία έδωσε τελεσίγραφο στο ΝΑΤΟ για να διώξει τους αντάρτες από το Κοσσυφοπέδιο, που εξαπολύουν επιθέσεις σε σερβικό έδαφος, ενώ άρματα μάχης εμφανίστηκαν στην περιοχή, όπου οι αντίπαλοι παίρνουν θέσεις, καθώς ο αλβανικός πληθυσμός αποχωρεί.
 Μετά τις συγκρούσεις της Παρασκευής, ο Απελευθερωτικός Στρατός Πρέζεβο Μεντβέντια Μπουγιάνοβατς (ΑΣΠΜΜ) κήρυξε 48ωρη εκεχειρία για να δοθεί χώρος στις πολιτικές διαπραγματεύσεις, οι οποίες απαιτούνται για να δοθεί λύση στο πρόβλημα, σύμφωνα με ανακοίνωση της οργάνωσης. Η ανταρτική οργάνωση των Αλβανών της Νότιας Σερβίας ζητεί η περιοχή γύρω από τα τρία χωριά να προσαρτηθεί στο Κοσσυφοπέδιο. Αντιστοίχως, η σερβική αστυνομία ανακοίνωσε ότι δεν θα επέμβει έως σήμερα το απόγευμα, ώστε να μπορέσει η (υπό το ΝΑΤΟ) Δύναμη
Κοσσυφοπεδίου να εξασφαλίσει την αποχώρηση των Αλβανών ανταρτών.
 Ο δήμαρχος του Μπουγιάνοβατς κατηγόρησε το ΝΑΤΟ ότι δεν ενήργησε ώστε να προλάβει την έκρηξη της βίας μεταξύ ανταρτών και κυβερνητικών δυνάμεων, κυρίως
της αστυνομίας, γιατί ο γιουγκοσλαβικός στρατός δεν επιτρέπεται να μπει στην περιοχή, η οποία έχει κηρυχθεί αποστρατιωτικοποιημένη. Ο Στόγιαντσα Αρσιτς δήλωσε ότι η δύναμη Κοσσυφοπεδίου πρέπει να αφοπλίσει την οργάνωση, την οποία μάλιστα αποκάλεσε Απελευθερωτικό Στρατό του Κοσσυφοπεδιου (ΑΣΚ). Ο ΑΣΚ υποτίθεται ότι διαλύθηκε με τη συμφωνία που υπέγραψαν Μιλόσεβιτς, ΝΑΤΟ και Αλβανοί στο Κοσσυφοπέδιο. 
 Ο δήμαρχος κατηγόρησε τη NATΟϊκή δύναμη στο Κοσσυφοπέδιο ότι δεν αντέδρασε ούτε στα πυρά ελαφρού πυροβολικού που ερρίφθησαν από το Κοσσυφοπέδιο εναντίον σημείων ελέγχου της σερβικής αστυνομίας. Ολο το Σαββατοκύριακο, κινήσεις δυνάμεων και οπλισμού ήταν ορατές από τα σύνορα των δύο πλευρών. Οι Αλβανοί και χθες κατείχαν τα σημεία ελέγχου που πήραν από τη σερβική αστυνομία την προηγούμενη εβδομάδα. Ο εκ των συνυπουργών Eσωτερικών της Σερβίας, Στέβαν Νίκεβιτς, δήλωσε ότι οι αντάρτες ενισχύθηκαν με νέες δυνάμεις από το Κοσσυφοπέδιο. Είπε ακόμη ότι η ηγεσία στο Βελιγράδι έχει αρχίσει εντατικές διαπραγματεύσεις με το ΝΑΤΟ για να εμποδίσει η Συμμαχία τις επιδρομές ανταρτών
