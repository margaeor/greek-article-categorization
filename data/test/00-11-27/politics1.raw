Γενική απαγόρευση ζωικών αλεύρων, πρόγραμμα ενίσχυσης της παραγωγής φυτικών πρωτεϊνών, αλλά και υποστήριξη των κτηνοτρόφων, σε εθνικό επίπεδο, είναι τα μέτρα που σκέφτεται να προτείνει η γαλλική προεδρία για την αντιμετώπιση του θέματος των «τρελών αγελάδων» σε κοινοτικό επίπεδο.
 Τις σκέψεις αυτές δημοσιοποίησε ο πρόεδρος της Γαλλίας, Ζακ Σιράκ, την Παρασκευή το βράδυ στην Αθήνα, επισκεπτόμενος τον πρωθυπουργό Κ. Σημίτη, πριν από τη σύνοδο κορυφής του Δεκεμβρίου στη Νίκαια.
 Ο κ., Σιράκ ανέφερε ότι «δεν υπάρχει τίποτα πιο σημαντικό από την υγεία των καταναλωτών. Η αρχή της προφύλαξης και της πρόληψης πρέπει να εφαρμόζεται πάντα με αυστηρό τρόπο και κάτι τέτοιο συνεπάγεται εναρμόνιση σε ευρωπαϊκό επίπεδο.
 Από την πλευρά του ο κ. Σημίτης πρόσθεσε ότι η αποτελεσματική προστασία του καταναλωτή δεν μπορεί να γίνει παρά μόνον αν σε ευρωπαϊκό επίπεδο ληφθούν αποφάσεις. Ισως στη Νίκαια επισπευσθεί μια ρύθμιση, η οποία θα δώσει ασφάλεια στην αγορά και σε όλους τους ανθρώπους.
 Πέραν του θέματος των «τρελών αγελάδων», που μάλλον θα επισκιάσει τα άλλα θέματα στη Νίκαια, κατά τη συνάντηση της Αθήνας εθίγη και το θέμα της εταιρικής σχέσης της Τουρκίας με την Ε. Ενωση. Ο πρόεδρος Σιράκ εξέφρασε τη θέλησή του «να επικρατήσει και πάλι η κοινή λογική και να αντιληφθούν όλοι ότι
είναι προς το συμφέρον μας να βρεθεί μια λύση ειρηνική και όχι μια λύση αντιπαράθεσης. Ελπίζω ότι αυτό που είναι προφανές θα το αντιληφθούν όλοι», είπε σχολιάζοντας και την απόφαση του Ντενκτάς να εγκαταλείψει τις διαπραγματεύσεις για το Κυπριακό.
 Ο πρόεδρος της Γαλλίας απέφυγε να πάρει ευθέως θέση στο κείμενο της εταιρικής σχέσης της Τουρκίας και ανέφερε απλώς ότι μέχρι το επόμενο Συμβούλιο υπουργών,
στις 4 Δεκεμβρίου, η γαλλική προεδρία «έχει υποχρέωση να συγκεράσει απόψεις. Θα συνεχίσουμε από τη δική μας την πλευρά να υποστηρίζουμε τις θέσεις μας και τις απόψεις μας».
 Tο κείμενο της εταιρικής σχέσης συζητήθηκε στο περιθώριο από τους υπουργούς Εξωτερικών Παπανδρέου και Bεντρίν. Η ελληνική πλευρά, σύμφωνα με πληροφορίες, απέρριψε τις νέες προτάσεις που παρουσίασε η προεδρία για το Κυπριακό και τις ελληνοτουρκικές σχέσεις, που όμως παραμένουν μέσα στα κεφάλαια των βραχυπρόθεσμων και μεσοπρόθεσμων υποχρεώσεων της Τουρκίας προς την Ε. Ενωση.
 Οι κ.κ. Σιράκ και Σημίτης συζήτησαν ακόμη τα ανοιχτά θέματα της Διακυβερνητικής Διάσκεψης, σημειώνοντας και πάλι κατ' αρχήν απόκλιση κυρίως στα θέματα της σύνθεσης της Ευρωπαϊκής Επιτροπής και στο θέμα της αναστάθμισης
