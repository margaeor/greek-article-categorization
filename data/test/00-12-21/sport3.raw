Διπλή κυβερνητική κάλυψη για τις ενέργειές του ως προς την κάθαρση στο χώρο του ποδοσφαίρου είχε χθες ο Γιώργος Φλωρίδης μετά την προσωπική του αντιπαράθεση με τον Σωκράτη Κόκκαλη. Ο Δημήτρης Ρέππας για λογαριασμό της κυβέρνησης απάντησε και στον πρόεδρο του Ολυμπιακού τονίζοντας ότι: «Ο υφυπουργός Αθλητισμού έχει αποδείξει ότι έχει συγκεκριμένη πολιτική, την οποία προωθεί. Η πολιτική αυτή δεν είναι προσωπική του, αλλά πολιτική της κυβέρνησης».
 Ο Ευάγγελος Βενιζέλος, με τη σειρά του, θεώρησε σκόπιμο να διευκρινίσει ότι στο υπουργείο Πολιτισμού εφαρμόζεται ενιαία πολιτική από τον ίδιο και τον Γιώργο Φλωρίδη: «Δεν υπάρχουν δύο πολιτικές στον αθλητικό χώρο. Υπάρχει μία και μόνο, αυτή που ανακοινώσαμε μαζί με τον κ. Φλωρίδη στις 12 Δεκεμβρίου», είπε χαρακτηριστικά ο υπουργός, απαντώντας σε σχόλια που τον ήθελαν να κρατά αποστάσεις από τον υφυπουργό Αθλητισμού.
 Ο Δημήτρης Ρέππας χαρακτήρισε «απόλυτα άδικη» την κριτική του Σ. Κόκκαλη προς τον υφυπουργό Αθλητισμού: «Τον κ.Φλωρίδη -τόνισε χαρακτηριστικά- τον εξέλεξαν οι συμπολίτες του, δεν τον διόρισε κάποιος. Και ο πρωθυπουργός τον επέλεξε και του ανέθεσε τα καθήκοντα αυτά, γιατί τον θεωρεί το κατάλληλο στέλεχος για να τ' ασκήσει».
 Ο Ευάγγελος Βενιζέλος, από την πλευρά του, θεώρησε σκόπιμο (ιδιαίτερα μετά τις ανακοινώσεις...στήριξης της ΕΠΟ και της ΕΠΑΕ προς το πρόσωπό του) να διευκρινίσει ότι συμπαρατάσσεται στο πλευρό του Γ. Φλωρίδη.
 Ο υπουργός Πολιτισμού υπογράμμισε ότι η νομοθετική παρέμβαση της κυβέρνησης (για το ιδιοκτησιακό καθεστώς, τη διαιτησία, το ντόπινγκ, την αθλητική δικαιοσύνη, τη βία στα γήπεδα) θα κατατεθεί στη Βουλή στις αρχές του νέου έτους.
 «Θα υπάρξει -διευκρίνισε ο Ευ. Βενιζέλος- ένα επαρκές, αλλά όχι μεγάλο χρονικό διάστημα διαλόγου. Και ο διάλογος είναι ανοιχτός σε όλους. Ο διάλογος αυτός γίνεται καθημερινά με τον αρμόδιο υφυπουργό Αθλητισμού, τον κ. Φλωρίδη. Εγώ, ως υπουργός Πολιτισμού, έχω τη γενική εποπτεία, αλλά δεν υπάρχουν δύο κατηγορίες συνομιλητών και δεν υπάρχουν δύο πολιτικές. Μην τυχόν και κάνει κανείς την παρεξήγηση».
 Ο υπουργός Πολιτισμού έστειλε επίσης σαφές μήνυμα προς τη διοίκηση της ΕΠΟ: «Η έννομη τάξη -είπε- δεν έχει κενά. Τα κενά συμπληρώνονται ερμηνευτικά, συμπληρώνονται δικαστικά».
