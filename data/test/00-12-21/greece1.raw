 Την άφοβη κατανάλωση βοδινού και κάθε άλλου είδους κρέατος συστήνει ο κορυφαίος
Ελληνας νευρολόγος, διευθυντής της Α' Νευρολογικής Kλινικής του Nοσοκομείου ΑΧΕΠΑ και καθηγητής της Ιατρικής Σχολής του ΑΠΘ, Σταύρος Μπαλογιάννης. 
 Σε δηλώσεις του στο Αθηναϊκό Πρακτορείο Ειδήσεων ο καθηγητής Νευρολογίας τονίζει ότι η νόσος δεν μεταδίδεται στον άνθρωπο από την κατανάλωση μοσχαρίσιου κρέατος. Προσθέτει ότι «για λόγους πολύ θεωρητικούς», καλό είναι να μην καταναλώνονται ο εγκέφαλος, ο νωτιαίος μυελός, τα λεμφογάγγλια, η σπλήνα και γενικώς εκείνα τα σπλάχνα που συγκεντρώνουν σε υψηλή συχνότητα την κυτταρική πρωτεΐνη, η μετάλλαξη της οποίας προκαλεί την ασθένεια των «τρελών αγελάδων».
 Ο καθηγητής αποδίδει τα κρούσματα που εμφανίστηκαν στη Μεγάλη Βρετανία στην επακριβή στις μέρες μας λόγω προόδου της επιστήμης, διάγνωση της ασθένειας καθώς οι πάσχοντες βρίσκονται εν ζωή. Aυτό δεν ήταν εφικτό πριν από μερικά χρόνια, καθώς η διάγνωση της ασθένειας στον άνθρωπο μπορούσε να γίνει μόνο μετά θάνατον, από ιστολογικές εξετάσεις.
 Δεν μπορεί να δικαιολογήσει το πανικό που έχει ξεσπάσει στο καταναλωτικό κοινό, καθώς δε μπορεί να συσχετίζει το φόβο για τη μεταδοτικότητα της ασθένειας από τα βοοειδή στον άνθρωπο, ιδίως διά της κατανάλωσης.
 Επισημαίνει ακόμη ότι στον άνθρωπο η μετάλλαξη της κυτταρικής πρωτεΐνης που προκαλεί την ασθένεια μπορεί να γίνει ακόμη και από την υποβολή του ανθρώπου σε κάποια ακτινοβολία, από τη λήψη οποιουδήποτε φαρμάκου, από κόπωση και από στρες. Tονίζει ότι οι μεταλλάξεις γίνονται πολλές φορές χωρίς να υφίσταται εμφανής εξωγενής αιτία.
