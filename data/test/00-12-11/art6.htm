<html><!--
Web Author:  Αριστείδης Παλιούρας email: aris@enet.gr
--><head><title>E Online - ΤΕΧΝΕΣ</title></head><BODY BGCOLOR="#FFFFFF"><!--msnavigation--><table BGCOLOR="#FFFFFF" border="0" cellpadding="0" cellspacing="0" width="100%"><tr><td BGCOLOR="#FFCC00" valign="top" width="1%">
<P ALIGN="CENTER"><IMG SRC="../../standard/gia.gif" ALT="ΕΛΕΥΘΕΡΟΤΥΠΙΑ - Για να μη μένετε θεατές στα γεγονότα" WIDTH=100 HEIGHT=92><BR><FONT SIZE=2><B>

Δευτέρα  11/12/2000
</B></FONT>

		<BR>

		<BR>

		<A HREF="../../keimena/kairos/kairos.htm"> <IMG SRC="../../standard/kairos.gif" ALT="ΚΑΙΡΟΣ" WIDTH="89" HEIGHT="55" BORDER="0"></A>

		<BR>

		<BR> <b> <font size=2> ΣΤΗΛΕΣ  </font> </b> <BR>

		<BR><A HREF="../../stiles/sfigmos.htm"><IMG SRC="../../standard/lbar/sfigmos.gif" ALT="ΣΦΥΓΜΟΣ" BORDER=0 width=103 height=17></A><BR>

		<A HREF="../../stiles/apopsis.htm"><IMG SRC="../../standard/lbar/apopsis.gif" ALT="ΑΠΟΨΕΙΣ" BORDER=0 width=103 height=17></A><BR>

		<A HREF="../../stiles/politika.htm"><IMG SRC="../../standard/lbar/politika.gif" ALT="ΠΟΛΙΤΚΑ ΠΑΡΑΣΚΗΝΙΑ" BORDER=0 width=103 height=17></A><BR>

		<A HREF="../../stiles/analisi.htm"><IMG SRC="../../standard/lbar/analisi.gif" ALT="ΑΝΑΛΥΣΗ ΓΕΓΟΝΟΤΩΝ" BORDER=0 width=103 height=17></A><BR>

		<A HREF="../../stiles/kafenio.htm"><IMG SRC="../../standard/lbar/kafen.gif" ALT="ΚΑΦΕΝΕΙΟ Η ΕΛΛΑΣ" BORDER=0 width=103 height=17></A><BR>

		<A HREF="../../stiles/diethni.htm"><IMG SRC="../../standard/lbar/diethni.gif" ALT="ΔΙΕΘΝΗ" BORDER=0 width=103 height=17></A><BR>

		<A HREF="../../stiles/prosopa.htm"><IMG SRC="../../standard/lbar/prosopa.gif" ALT="ΠΡΟΣΩΠΑ" BORDER=0 width=103 height=17></A><BR>

		<BR><b><font size=2> ΟΔΗΓΟΙ </font> </b>

		<BR>

		<BR>

		<A HREF="http://193.92.17.20/tv/tvfrm.htm"><IMG SRC="../../standard/lbar/tv.gif" ALT="ΤΗΛΕΟΡΑΣΗ" BORDER=0 width=103 height=17></A><BR>

		<A HREF="../../keimena/cinema/cinema.htm"><IMG SRC="../../standard/lbar/cinema.gif" ALT="ΚΙΝΗΜΑΤΟΓΡΑΦΟΙ" BORDER=0 width=103 height=17></A><BR>

		<A HREF="../../keimena/cinema/theatres.htm"> <IMG SRC="../../standard/lbar/theatres.gif" ALT="ΘΕΑΤΡΑ" BORDER=0 width=103 height=17></A><BR>

		<A HREF="http://www.enet.gr/finance/firstfin.htm"><IMG SRC="../../standard/lbar/xrima.gif" ALT="ΧΡΗΜΑΤΙΣΤΗΡΙΟ" BORDER=0 width=103 height=17></A><BR>

		<A HREF="../../stiles/mediaw.htm"><IMG SRC="../../standard/lbar/mediaw.gif" ALT="ΤΟΥ ΚΟΣΜΟΥ ΤΑ MEDIA" BORDER=0 width=103 height=17></A></P><BR>

		<BR>
		<BR>

		</td></P></td><td valign="top" width="24"></td><!--msnavigation--><td valign="top"><div align="left"><table border="0" width="454"><MAP NAME="FrontPageMap"><AREA SHAPE="CIRCLE" COORDS="367, 41, 11" HREF="../../art.htm"><AREA SHAPE="CIRCLE" COORDS="393, 41, 11" HREF="http://www.enet.gr/"><AREA SHAPE="CIRCLE" COORDS="422, 41, 11" HREF="../../fpage.htm"></MAP>  <tr>    <td width="455"><IMG SRC="../../standard/abar-s.jpg" ALT="ΕΛΕΥΘΕΡΟΤΥΠΙΑ - ΤΕΧΝΕΣ" WIDTH=451 HEIGHT=71 USEMAP="#FrontPageMap" BORDER=0></td>  </tr>  <tr>    <td height="30" width="455"></td>  </tr>  <tr>    <td width="455">


<b>Tου ΓIΩPΓΟY BIΔAΛH<p>
 T</b>ο βιβλίο «Του έρωτα και της αμαρτίας» είναι ένα σαγηνευτικό μυθιστόρημα από τη

γειτονική Τουρκία, που μας αποκαλύπτει ένα μάστορα της αφήγησης, τον Αχμέτ Αλτάν (κυκλοφορεί από τις εκδόσεις «Νέα Σύνορα»).<p>
 Πρόσφατα η εφημερίδα «Μοντ» είχε εκτενή αναφορά στο βιβλίο μ' αφορμή τη γαλλική μετάφρασή του και την παρουσία του ίδιου του συγγραφέα στο Παρίσι, καθώς επίσης και στα προβλήματα λογοκρισίας που έχει στην πατρίδα του (έχει καταδικαστεί σε πενταετή φυλάκιση με αναστολή για ένα άρθρο του για τους Κούρδους).<p>
 Δημοσιογράφος και αρθρογράφος σ' εφημερίδες για μεγάλο διάστημα, ο 50χρονος σήμερα Αχμέτ Αλτάν έχει γράψει πέντε μυθιστορήματα. Στο βιβλίο του αυτό συνδυάζει γοητευτικά το προσωπικό με το κοινωνικό στοιχείο περιγράφοντας τις συγκρούσεις κι αντιφάσεις που γεννάει ο έρωτας και η θρησκεία, η καταπίεση και

οι ίντριγκες, ο πόθος και η ενοχή, η κολακεία και η γενναιότητα.<p>
 Μια ιστορία χαμένων ερώτων αλλά και μια τοιχογραφία εποχής στα τέλη του περασμένου αιώνα και στις αρχές του 20ού που περιγράφει: Από τη μια, τη φιλία δύο διαφορετικών αντρών (ενός θρησκευόμενου, σοφού σεΐχη κι ενός τολμηρού αξιωματικού) καθώς και την ανταγωνιστική σχέση δυο πανέμορφων και έξυπνων γυναικών. Από την άλλη, το απολυταρχικό και εκφοβιστικό καθεστώς του Σουλτάνου

και την επανάσταση των Νεοτούρκων. Σε πρώτο φόντο η Κωνσταντινούπολη και σε δεύτερο το Παρίσι, το Βερολίνο, η Θεσσαλονίκη<p>
 * Μ' αφορμή το βιβλίο σας, γιατί η αμαρτία θεωρείται «κολλητή» με τον έρωτα; Εχει να κάνει με τη «μυστηριώδη γοητευτική μυρωδιά» της, την ηδονή (κρυφή ή παράνομη) τις ανομολόγητες σκέψεις και φαντασιώσεις; <p>
 « Πιστεύω ότι η έννοια της αμαρτίας είναι η μόνη που προκαλεί την έννοια του Θεού. Η αμαρτία προσφέρει μια αλλιώτικη διάσταση και στη ζωή του ανθρώπου και στην ύπαρξη του Θεού. Προσωπικά, δεν είμαι πιστός, όμως μ' αρέσει η ιδέα του Θεού και η ιδέα της αμαρτίας. Και οι δυο συχνά υπάρχουν στα γραπτά μου. Πηγαίνοντας κόντρα στον Θεό και κόντρα στην κοινωνία, ο έρωτας συνδέεται με την αμαρτία. Τούτο αποτελεί ένα έγκλημα, που είναι η βάση της επανάστασης και του έρωτα, γι' αυτό βιώνεται και με τόση ένταση. Ο έρωτας πάει χέρι-χέρι με το

σωματικό πάθος και την πνευματική εξέγερση».<p>
 <b>Ο φόβος της ομορφιάς</b><p>
 * Η ερωτική αμαρτία είναι πιο βαριά για τη γυναίκα παρά στον άντρα; Υπάρχει διαφορά; <p>
 « Νομίζω πως το σαρκικό αμάρτημα έχει πιο μεγάλη σημασία για τις γυναίκες παρά

για τους άντρες. Οι άντρες παραμένουν συνήθως μέσα στα όρια της στιγμής που το

ζουν. Εκείνη η στιγμή έχει γι' αυτούς αξία. Οι γυναίκες όμως ζουν περισσότερο στο παρελθόν και στο μέλλον. Οι αναδρομές στο παρελθόν και οι έγνοιες για το μέλλον έχουν γι' αυτές μεγαλύτερη σημασία από τη στιγμή του τώρα. Οταν αφεθούν

σε μια αμαρτία, πονούν και υποφέρουν συνειδησιακά, αγωνιούν για το πώς θα επηρεάσει το μέλλον τους, πώς θα σκιάσει το παρελθόν τους. Οι γυναίκες βιώνουν

την αμαρτία πιο βαθιά και πιο έντονα απ' όσο οι άντρες. Τους παίρνει περισσότερο καιρό να αποφασίσουν αν θα αμαρτήσουν ή όχι, αλλά έτσι και το αποφασίσουν, ζουν μέσα στην αμαρτία περισσότερο και βαθύτερα από τους άντρες».<p>
 * «Τόση ομορφιά ήταν γρουσουζιά», λέει κάποιος για μια από τις δυο σαγηνευτικές ηρωίδες του μυθιστόρηματός σας. Η ομορφιά ζαλίζει, τυφλώνει; Ενέχει κινδύνους; <p>
 «Μια ωραία γυναίκα είναι για τον άντρα εξαιρετικά σαγηνευτική και εξαιρετικά τρομακτική ταυτόχρονα. Θέλει ν' αποκτήσει αυτή την ομορφιά και όταν την αποκτήσει φοβάται πως θα τη χάσει. Μια ωραία γυναίκα ερεθίζει τον ανταγωνισμό ανάμεσα στους άντρες, έναν ανταγωνισμό που τους τρομάζει. Οταν οι άντρες αντικρύσουν μια όμορφη γυναίκα, μαγνητίζονται απ' αυτήν αλλά την ίδια στιγμή απειλούνται από τους αντιπάλους τους. Παρά τους φόβους τους, όμως, προσπαθούν να κερδίσουν αυτή την ομορφιά και να την κάνουν δική τους».<p>
 * Υπάρχει στο βιβλίο έντονη μια «διελκυστίνδα» ανάμεσα στον θρησκευτικό τρόπο ζωής των δερβίσηδων που εκπροσωπεί ο σεΐχης και στην αντίληψη της ηδονής, της σωματικής επαφής. Μπορούν να συνυπάρχουν και τα δύο ή πρέπει να επιλέξεις; <p>
 «Οι θρησκείες απαιτούν να μη σκλαβώνονται οι άνθρωποι στους σωματικούς τους πόθους. Δηλαδή, ο άνθρωπος πρέπει ασταμάτητα να πολεμά με τόν εαυτό του και το

κορμί του. Οταν ένας πιστός ερωτεύεται, διαρκώς προσπαθεί να ελέγξει τον εαυτό

του, ν' αναρωτιέται αν είναι ή όχι αμαρτωλός, ως εκ τούτου συνέχεια να βασανίζεται. Οσο για μένα, με το να μην είμαι θρήσκος, παίρνω τα ένστικτά μου,

τις επιθυμίες μου, το σώμα μου, στα σοβαρά. Για μένα, αμαρτία είναι όχι η σύγκρουση ανάμεσα στους σαρκικούς μου πόθους και τη θρησκεία μου, αλλά η σύγκρουση με τη γραφή μου. Αν οι ερωτικές επιθυμίες με κρατούν μακριά από τη γραφή μου, τις θεωρώ αμαρτία με τον τρόπο που ένιωθε ο σεΐχης. Μόνον τότε, βιώνοντάς το προσωπικά, μπορώ να καταλάβω τι νιώθει ένας σεΐχης».<p>
 <b>Το άλογο κι η μοίρα</b><p>
 * Γίνεται λόγος για την ανυπέρβλητη δύναμη της μοίρας, του κισμέτ. Από την άλλη βλέπουμε την πίστη στον αγώνα, στα οράματα όπως στους δυο νεαρούς αδελφούς αξιωματικούς. Ν' αφήνεσαι στη μοίρα ή να δίνεσαι στον αγώνα είναι καλύτερα; Τελικά τι υπερισχύει; <p>
 « Η σχέση του ανθρώπου με τη ζωή και τη μοίρα μοιάζει με τη σχέση του καβαλάρη

με το άλογο. Αν ο καβαλάρης θέλει να έχει τον απόλυτο έλεγχο, το άλογο δεν θα τρέξει όσο γρήγορα μπορεί. Αν όμως εγκαταλείπει ολοκληρωτικά τον έλεγχο στο άλογο, τότε δεν θα πάει όπου θέλει αλλά όπου το άλογο τον τραβάει. Το να βρεις

ένα ευτυχισμένο ενδιάμεσο, ανάμεσα στη δική σου θέληση και στις ανάγκες της ζωής, είναι πολύ σημαντικό και πολύ δύσκολο. Το πότε να σκύψεις στη ζωή ή στη

μοίρα και πότε να επαναστατήσεις εναντίον τους, νομίζω πως είναι κάτι που μας καθοδηγεί το ένστικτό μας.<p>
 * Οι επιρροές σας οι λογοτεχνικές ποιες είναι; Ποιους συγγραφείς θαυμάζετε; <p>
 «Μου είναι απολαυστικό να περιγράφω ανθρώπους, τους μυστικούς κόσμους τους, τον αγώνα τους, τη σύγχυσή τους, τις συγκρούσεις τους, ζήλειες, φόβους, αισθήματα της ψυχής τους. Η παγκόσμια λογοτεχνία, που σήμερα βρίσκεται κάτω από την επιρροή του μεταμοντερνισμού, σύντομα θ' ανακαλύψει ξανά τις ανθρώπινες αξίες. Κι έτσι ένα άλλο νόημα θα αναδυθεί, συνδυάζοντας τα έξυπνα παιχνίδια του 20ού αιώνα με τη βαθύτητα του μυθιστορήματος του 19ου αιώνα, που

περιέγραψε την ανθρώπινη ύπαρξη με όλη την εσωτερική της αντάρα. Στη νιότη μου

επηρεάστηκα από πολύ διαφορετικούς συγγραφείς, αλλά αν πρέπει να διαλέξω ανάμεσά τους έναν, θα έλεγα πως ο Τολστόι είναι ο αγαπημένος μου. Nομίζω πως βρήκε μια εξαίσια ισορροπία ανάμεσα στην ανθρώπινη ψυχή και το παρόν της ζωής».<p>
 * Περιγράφετε το απολυταρχικό καθεστώς και την παντοδυναμία του Σουλτάνου, τον

περίγυρό του με κόλακες και χαφιέδες, την καταπίεση και τις απαγορεύσεις εκείνης της εποχής. Σχεδόν εκατό χρόνια μετά και αφού προηγήθηκε η επανάσταση των Νεοτούρκων, η ελευθερία και η δημοκρατία τι θέση έχουν στη σημερινή Τουρκία; <p>
 «Η Τουρκία σήμερα μοιάζει να έχει πολλά ίδια προβλήματα με της Οθωμανικής Αυτοκρατορίας τον περασμένο αιώνα. Οχι μόνον έχει σταθεί ανίκανη να βρει νέες λύσεις, αλλά δείχνει ανίκανη να τα βγάλει πέρα με κάθε νέο πρόβλημα. Παλεύει ακόμη με προβλήματα ενός αιώνα πριν. Ακόμα δεν έχουμε πλήρη δημοκρατία και ελευθερία, ακόμη δεν καταφέραμε μια πολιτειακή δομή που να επιτρέπει ελευθερίες στις επιταγές του ατόμου και της κοινωνίας και ακόμη δεν έχουμε το θάρρος να εκφράσουμε τα μειονεκτήματά μας ανοιχτά ή να κάνουμε μια ειλικρινή αυτοκριτική». <p>
 * Εξηγήστε μας συνοπτικά γιατί καταδικαστήκατε σε φυλάκιση στη χώρα σας<p>
 «Εγραψα ένα άρθρο με τίτλο "ΑταΚούρντ". Η καταδίκη μου ήταν πενταετής αλλά ανεστάλη, υπό τον όρο να μη διαπράξω ξανά το ίδιο "έγκλημα". Το δικαστήριο αποφάσισε πως αν το ξανακάνω θα εκτελέσω διπλή την ποινή. Για να πω την αλήθεια, ακόμη δεν έχω καταλάβει ποιο ήταν το έγκλημά μου. Στο άρθρο μου αναρωτιόμουν πώς θα ένιωθαν οι Τούρκοι αν ήταν στη θέση των Κούρδων της Τουρκίας σήμερα και τους έκαναν όσα οι Τούρκοι κάνουν στους Κούρδους. Ειλικρινά, πιστεύω πως δεν ήταν έγκλημα να κάνεις αυτή την ερώτηση».<p>


</td>  </tr></table></div><p>  <!--msnavigation--></td></tr><!--msnavigation--></table><br><center><table width = 640> <CENTER><b> Επικοινωνήστε με την </b><A HREF="mailto:elef@enet.gr">"E on-line"</A> <p><b> Copyright © 2000 Χ. Κ. Τεγόπουλος Εκδόσεις Α.Ε.</b><br> <br><font size = 2><b> ΑΠΑΓΟΡΕΥΕΤΑΙ </b> η αναδημοσίευση, η αναπαραγωγή, ολική, μερική ή περιληπτική, ή κατά παράφραση, ή διασκευή απόδοση του περιεχομένου της ηλεκτρονικής εφημερίδας με οποιονδήποτε τρόπο, μηχανικό, ηλεκτρονικό, φωτοτυπικό, ηχογράφησης ή αλλο, χωρίς προηγούμενη γραπτή άδεια του εκδότη. Νόμος 2121/1993 και κανόνες Διεθνούς Δικαίου πού ισχύουν στην Ελλάδα.</font></CENTER></table></center></body></html>
