αντίστροφη μέτρηση για το δήμαρχο της Αθήνας έχει ήδη αρχίσει. Ο κύβος ερρίφθη, η ίδρυση κόμματος έχει αποφασιστεί, ο χρόνος εξαγγελίας του είναι θέμα μερικών μόνο εβδομάδων. Εν κατακλείδι, όπως λέει ο δήμαρχος στους συνομιλητές του, «αναλαμβάνει σύντομα πρωτοβουλίες».
 Το γεγονός έχει προκαλέσει αμηχανία στη Νέα Δημοκρατία, η οποία εκτιμά ότι θα πληγεί σε σημαντικό βαθμό από το πολιτικό εγχείρημα του δημάρχου και ο Κώστας Καραμανλής προσπαθεί με παλιές συνταγές να συσπειρώσει τους οπαδούς του. Περιοδεύει στην επαρχία, υψώνει τους αντιπολιτευτικούς τόνους, δηλώνει...καραμανλικός και επισκέπτεται το σπίτι του θείου του και ιδρυτή τής Ν.Δ.! 
 Ασφαλείς πληροφορίες από την πλατεία Κοτζιά, όπου εδρεύει το δημαρχείο της Αθήνας, αναφέρουν πως ο κ. Αβραμόπουλος έχει αποφασίσει να κινηθεί απολύτως αυτόνομα σε πρώτη φάση, να μη συναρτήσει δηλαδή την εξαγγελία του κόμματος από
οποιαδήποτε εσωκομματική εξέλιξη στο ΠΑΣΟΚ ή τη Νέα Δημοκρατία. Γι' αυτό και επιταχύνει το χρόνο εξαγγελίας του κόμματος για πριν από το Μάρτιο, οπότε προβλέπεται να πραγματοποιηθεί το τακτικό συνέδριο της Νέας Δημοκρατίας. Οπως αναφέρει ο δήμαρχος, σε πρώτη φάση θα εξαγγείλει τη δημιουργία του κόμματος με
συνεργάτες από διάφορους κοινωνικούς χώρους, αλλά χωρίς κανένα στέλεχος από τα
ήδη υπάρχοντα κόμματα. Αυτό θα συμβεί σε δεύτερη φάση, όπου θα εξαγγέλλει κάθε
τόσο τη συνεργασία του κόμματός του με εν ενεργεία πολιτικούς και από τα δύο μεγάλα κόμματα, όπως ισχυρίζεται.
 Οπως αναφέρει, η εξαγγελία κόμματος είναι εντελώς ανεξάρτητη από τη δημιαρχιακή θητεία του την οποία θα συνεχίσει έως ότου προκηρυχθούν εκλογές και «ολοκληρώσει το έργο του στο δήμο».
 Τέλος, εκτιμά πως οι δημοσκοπήσεις που βλέπουν το φως της δημοσιότητας τον βοηθούν στο πολιτικό εγχείρημά του, αφού δείχνουν ότι ένα νέο κόμμα ξεκινά με «κοινωνικό υπόβαθρο».
 Η απόφαση αυτή του δημάρχου έχει προκαλέσει αναστάτωση στη Ρηγίλλης και αυτό αποδεικνύει η στάση του Κώστα Καραμανλή, ο οποίος από την Παρασκευή έως χθες περιόδευε στην ανατολική Μακεδονία και Θράκη, ενώ φρόντισε να κάνει και επίδειξη ισχύος απέναντι στο δήμαρχο με μια μεγάλη συγκέντρωση στις Σέρρες, όπου διαθέτει, λόγω καταγωγής, ισχυρά ερείσματα.
 Σε ομιλίες του ο πρόεδρος της Νέας Δημοκρατίας «φωτογράφησε» τον Δ. Αβραμόπουλο, λέγοντας ότι «κανένας δεν μπορεί να σταματήσει εκείνους που πιστεύουν στην ορθότητα του δρόμου που διάλεξαν». Παράλληλα, όμως, επιχείρησε να ακυρώσει και τα αναμενόμενα επιχειρήματα του δημάρχου για κόμματα που αποτελούν γερασμένους πολιτικούς μηχανισμούς. «Προχωρούμε σε μια νέα μορφή κόμματος, που θα ανταποκρίνεται πληρέστερα στις απαιτήσεις της νέας εποχής και
τις σύγχρονες ανάγκες της κοινωνίας. Απόφασή μας είναι να αφοσιωθούμε ακόμη περισσότερο στην παραγωγή πολιτικής. Την αντιμετώπιση των προβλημάτων του τόπου, την αξιοποίηση των ευκαιριών που κουβαλά ο νέος αιώνας», είπε.
 Ο κ. Καραμανλής σκοπεύει ακόμη να κάνει σύντομα ένα άνοιγμα στον Κωνσταντίνο Μητσοτάκη, προκειμένου να εμφανίσει ένα αρραγές νεοδημοκρατικό μέτωπο απέναντι
στο δήμαρχο. Στους στόχους του είναι, επίσης, η υιοθέτηση πολλών από τις προτάσεις της Ντόρας Μπακογιάννη για τη μορφή του κόμματος, ενώ δεν αποκλείεται να την τοποθετήσει και πρόεδρο του συνεδρίου. Οπως προαναφέρθηκε, όμως, ο κ. Καραμανλής επιχείρησε και την επιστροφή στις «καραμανλικές ρίζες». Και αυτό όχι μόνο με την μνημόνευση του ονόματος του ιδρυτή της παράταξης. Το βράδυ του Σαββάτου, μαζί με τους Μ. Εβερτ, Γ. Βαρβιτσιώτη (τους οποίους κολάκευσε για την προσφορά τους), Αχ. Καραμανλή και Β. Μεϊμαράκη επισκέφθηκαν το σπίτι του ιδρυτή τής Ν.Δ., όπου δείπνησαν.
 Ο πρόεδρος της Νέας Δημοκρατίας, όμως, δεν αρκέστηκε σ' αυτά. Εξαπέλυσε νέα επίθεση στην κυβέρνηση, αλλά και στα διαπλεκόμενα, «φωτογραφίζοντας» για μία ακόμη φορά τον επιχειρηματία Σ. Κόκκαλη.
 «Αυτοί που απετόλμησαν τους κουλοχέρηδες, που κατέστησαν τον ΟΠΑΠ αιχμάλωτο στον όμιλο του τζόγου, που θυσίασαν τα συμφέροντα της χώρας στην προσπάθεια υπηρέτησης του μονοπωλιακού προμηθευτή του ΟΤΕ, βγαίνουν τώρα να πουν πως φταίνε άλλοι», είπε χαρακτηριστικά και κατήγγειλε την κυβέρνηση για κακοδιαχείριση: «Η Ολυμπιακή, ο ΟΣΕ, η ΔΕΗ, ο ΟΠΑΠ αποτελούν παραστατικές μικρογραφίες της κακοδιοίκησης, της σπατάλης, αλλά και της υποταγής στη διαπλοκή».
 Ο κ. Καραμανλής μίλησε για την επιτακτική ανάγκη μια νέας οικονομικής, πολιτικής, ριζικής μεταρρύθμισης του συστήματος Παιδείας, νέας περιφερειακής πολιτικής, νέας αγροτικής πολιτικής, συγκροτημένης εξωτερικής πολιτικής. Ειδικά για το τελευταίο είπε ότι η πολιτική του κατευνασμού απέναντι στην Tουρκία έδωσε εξετάσεις και απέτυχε, η Tουρκία σκληραίνει διαρκώς τη στάση της, σε κάθε ελληνική υποχώρηση απαντά με συντονισμένες προκλήσεις.
