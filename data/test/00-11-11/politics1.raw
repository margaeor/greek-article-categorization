που πέταξε τις τελευταίες μέρες ο Ακης Τσοχατζόπουλος και του απάντησε ότι το ΠΑΣΟΚ δεν μπορεί να μείνει προσκολλημένο σε ψευδεπίγραφες αγκυλώσεις και βεβαιότητες του παρελθόντος, απορρίπτοντας, ταυτόχρονα, «την ξεπερασμένη Αριστερά του πελατειακού κράτους, του λαϊκισμού 
Παράλληλα ο κυβερνητικός εκπρόσωπος απέρριψε την άποψη του κ. Τσοχατζόπουλου ότι η κυβέρνηση δεν έχει σχέδιο για τη μετα-ΟΝΕ εποχή, λέγοντας ότι το σχέδιο υπάρχει και έχει εκπονηθεί «στα κυβερνητικά και κομματικά όργανα», θέλοντας, προφανώς, να υπενθυμίσει ότι ο υπουργός Αμυνας μετέχει σ' αυτά τα όργανα. Είναι φανερό ότι βρίσκεται σε εξέλιξη ένας «διάλογος» της κυβέρνησης με ένα μέλος της, καθώς ο κ. Τσοχατζόπουλος με απανωτές συνεντεύξεις και δηλώσεις τις τελευταίες μέρες δείχνει ότι τηρεί αποστάσεις από την κυβερνητική πολιτική, εμφανιζόμενος ως εκφραστής της κοινωνικής ευαισθησίας.
Η στάση του αυτή έχει προκαλέσει την ενόχληση του πρωθυπουργού. Και, παρά την κατηγορηματική δήλωση των στενών συνεργατών του, ότι ο πρωθυπουργός «δεν απαντά σε κανέναν», είναι φανερό ότι ο κ. Σημίτης άδραξε την ευκαιρία της διεξαγωγής της συνδιάσκεψης του ΠΑΣΟΚ για την Υγεία για να απαντήσει στον κ. Τσοχατζόπουλο. Μάλιστα, η απάντησή του αυτή ήταν της τελευταίας στιγμής, αφού δεν περιλαμβανόταν στο γραπτό κείμενο της ομιλίας του.
Οπως μεταδίδει από τη Θεσσαλονίκη ο ανταποκριτής μας ΝΙΚΟΣ ΡΟΥΜΠΟΣ, ο κ. Σημίτης κλείνοντας την ομιλία του τόνισε ότι «το ΠΑΣΟΚ δεν μπορεί να είναι ένα αποστεωμένο και κλειστό σύστημα εξουσίας, ούτε πρέπει να είναι προσκολλημένο σε ψευδεπίγραφες αγκυλώσεις και βεβαιότητεςΣ του παρελθόντος». «Αντίθετα, το ΠΑΣΟΚ είναι μια ζώσα πολιτική δύναμη της ριζοσπαστικής, μεταρρυθμιστικής και εκσυγχρονιστικής Αριστεράς. Είναι μια ζώσα πολιτική δύναμη της προοδευτικής διακυβέρνησης. Το ΠΑΣΟΚ εμφανίστηκε στη σύγχρονη πολιτική ιστορία ως δύναμη αλλαγής, ανατροπής και ανανέωσης. Στο βαθμό που διαρκώς επιβεβαιώνει αυτά τα εγγενή χαρακτηριστικά του, μπορεί να έχει προοπτική και μέλλον στη νέα εποχή που προβάλλει μπροστά μας».
Ο Κώστας Σημίτης διαχώρισε το ΠΑΣΟΚ από μια «ψευδεπίγραφη» και «μαρμαρωμένη», όπως τη χαρακτήρισε, Αριστερά και προσδιόρισε τη σύγχρονη Αριστερά ως εξής: «Η Αριστερά του πελατειακού κράτους, του λαϊκισμού, της εθνικής αγοράς, των κρατικιστικών αντιλήψεων και της φοβικότητας, είναι μια Αριστερά ψευδεπίγραφη, ξεπερασμένη και μαρμαρωμένη. Είναι μια Αριστερά που έχει στρατηγικά ηττηθεί. Μια Αριστερά του σύγχρονου κοινωνικού κράτους, μια Αριστερά της κοινωνικής αλληλεγγύης, μια Αριστερά τομών, αλλαγών και συγκρούσεων με κατεστημένα συμφέροντα και παρωχημένες αντιλήψεις, είναι μια ανατρεπτική, δημιουργική, ρηξικέλευθη Αριστερά, μια Αριστερά των νεανικών μας ονείρων, μια Αριστερά του μέλλοντός μας».
Στην αρχή της ομιλίας του ο πρωθυπουργός πήρε θέση και στο ζήτημα που έχει τεθεί για τη μορφή και το περιεχόμενο της ανάπτυξης. «Ο στόχος μας είναι διπλός -είπε: Ανάπτυξη με δικαιοσύνη. Εμείς δεν θα δικαιώσουμε αυτούς που νομίζουν ότι είμαστε υποχρεωμένοι να θυσιάσουμε την κοινωνική ευαισθησία για να πετύχουμε την ανάπτυξη. Πιστεύουμε (και το αποδεικνύουμε με την πολιτική μας) ότι το κοινωνικό κράτος δεν είναι ασυμβίβαστο με μια ισχυρή οικονομία».
Αυτή ήταν και η μοναδική αναφορά του Κώστα Σημίτη, στο γραπτό κείμενο, στα θέματα που άνοιξαν στο εσωτερικό του ΠΑΣΟΚ και της κυβέρνησης, αλλά ο πρωθυπουργός, λίγο πριν από την ομιλία του έκρινε ότι έπρεπε να αποσαφηνίσει ακόμα περισσότερο τα πράγματα και μίλησε εκτός κειμένου. 
Ο Ακης Τσοχατζόπουλος δεν ήταν παρών στην ομιλία του πρωθυπουργού λόγω υπροχρεώσεών του στη Βουλή. Εφτασε στο θέατρο της Εταιρείας Μακεδονικών Σπουδών λίγο πριν από τις 2 το μεσήμερι και στη συνδιάσκεψη θα μιλήσει σήμερα. 
Την απόφαση της κυβέρνησης να προχωρήσει τη μεταρρύθμιση στην Υγεία υπογράμμισαν για άλλη μια φορά τόσο ο πρωθυπουργός όσο και ο υπουργός Υγείας Αλ. Παπαδόπουλος, στη Θεσσαλονίκη, στη 2η Πανελλήνια Συνδιάσκεψη του ΠΑΣΟΚ για το Σύγχρονο Κοινωνικό Κράτος. Και οι δύο υπογράμμισαν ότι η προσπάθεια που ξεκίνησε το 1980 με το ΕΣΥ θα συνεχιστεί και θα εκσυγχρονιστεί με αποφασιστικές τομές και παρεμβάσεις
Ηταν όμως ο γραμματέας Κοινωνικής Πολιτικής του ΠΑΣΟΚ Λ. Αποστολίδης, ο οποίος ζήτησε συστράτευση για την αλλαγή σελίδας στην Υγεία. «Οταν όλοι ασχολούνται με τη διαπλοκολογία εμείς κάνουμε τομές», είπε.
Ο πρωθυπουργός τόνισε ότι η δημόσια δαπάνη για την Yγεία πλησιάζει το 6% του ΑΕΠ και ότι δεν θα θυσιαστεί για την ανάπτυξη και την πορεία προς την ΟΝΕ. Τα σημεία που αναδεικνύουν την ουσία της μεταρρύθμισης στην Υγεία, όπως τα απαρίθμησε ο πρωθυπουργός, είναι ο συντονισμός της κοινωνικής ασφάλισης-υγείας, η ανάπτυξη της πρωτοβάθμιας φροντίδας, η λειτουργική αναβάθμιση των νοσοκομείων, ο συνεχής έλεγχος της ποιότητας και η έμφαση στην πρόληψη και τη δημόσια υγεία.
Ο Αλ. Παπαδόπουλος υπογράμμισε ότι σήμερα το ΕΣΥ κατατρέχεται από ιδιωτικά συμφέροντα, ότι οι πανεπιστημιακοί γιατροί πρέπει να προσφέρουν τις υπηρεσίες τους στα δημόσια νοσοκομεία και όχι στα παράνομα ιδιωτικά ιατρεία, ότι θα υπάρξουν ενιαίες εργασιακές σχέσεις για όλους τους γιατρούς, και του ΕΣΥ και τους πανεπιστημιακούς, ενώ ζήτησε στήριξη από το ιατρικό και νοσηλευτικό προσωπικό στη μεταρρύθμιση.
Με διαδήλωση υποδέχτηκαν τον πρωθυπουργό στη Θεσσαλονίκη φοιτητές της Ιατρικής και της Φιλοσοφικής Σχολής του ΑΠΘ.
Με κεντρικό σύνθημα «Οι κοινωνικές ανάγκες πάνω από τα κέρδη τους» οι φοιτητές έκαναν πορεία στους κεντρικούς δρόμους, αλλά οι ισχυρές δυνάμεις της Aστυνομίας, που είχαν παραταχθεί στους δρόμους γύρω από το θέατρο της Εταιρείας Μακεδονικών Σπουδών, τους κράτησαν σε απόσταση και δεν κατάφεραν ούτε να πλησιάσουν έξω από το χώρο που μιλούσε ο πρωθυπουργός.
