 Βήματα για να εκτονωθεί η ένταση στις φυλακές πήρε η κυβέρνηση της Γιουγκοσλαβίας, ενώ διακήρυξε ότι είναι έτοιμη να δώσει εγγυήσεις σεβασμού των συνόρων στα γειτονικά της κράτη.
 Η εξέγερση των κρατουμένων σε μεγάλες φυλακές της χώρας, επί έξι ημέρες, δημιουργούσε σοβαρά προβλήματα για την εικόνα της νέας γιουγκοσλαβικής κυβέρνησης και τα ερείσματά της στην κοινωνία. Ετσι ο πρόεδρος Κοστούνιτσα συναίνεσε στην απελευθέρωση 15 κρατουμένων, μεταξύ των οποίων και ενός Αλβανού, με αντάλλαγμα να παραδώσουν οι εξεγερμένοι κρατούμενοι τα όπλα τους και να επιστρέψουν στα κελιά τους, επιτρέποντας στους φύλακες να ξαναμπούν στους κατειλημμένους χώρους, ουσιαστικά δηλαδή να ξαναπάρουν τον έλεγχο των φυλακών. Η απελευθέρωση των 15 είχε προγραμματιστεί να γίνει χθες το απόγευμα. Ο διευθυντής των φυλακών του Ποζάρεβατς δήλωσε ότι και οι 15 είχαν υπόλοιπο φυλάκισης τριών μηνών και ήταν καταδικασμένοι για ποινικά αδικήματα.
 Η ταχύτατη επανενσωμάτωση της Γιουγκοσλαβίας στη διεθνή κοινότητα συνεχίστηκε και χθες με την επιστροφή της χώρας στην Οργάνωση για την Ασφάλεια και τη Συνεργασία στην Ευρώπη. Ο υπουργός Eξωτερικών της Γιουγκοσλαβίας, Γκόραν Σλιβάνοβιτς, δήλωσε χθες ότι «όλοι οι γείτονές μας πρέπει να συνειδητοποιήσουν ότι είμαστε έτοιμοι να δώσουμε όλες τις εγγυήσεις για την εδαφική ακεραιότητα των κρατών τους και ότι περιμένουμε το ίδιο από την πλευρά τους». Ο Σλιβάνοβιτς είπε ακόμα ότι στο εξής τα Βαλκάνια μπορούν να είναι ζώνη «ειρήνης, δημοκρατίας και σταθερότητας, παρά το ότι ήταν επί μεγάλο χρονικό διάστημα, ίσως και αιώνες, ασταθής περιοχή». 
