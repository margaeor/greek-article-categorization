<html><!--
Web Author:  Αριστείδης Παλιούρας email: aris@enet.gr
--><head><title>E Online - ΤΕΧΝΕΣ</title></head><BODY BGCOLOR="#FFFFFF"><!--msnavigation--><table BGCOLOR="#FFFFFF" border="0" cellpadding="0" cellspacing="0" width="100%"><tr><td BGCOLOR="#FFCC00" valign="top" width="1%">
<P ALIGN="CENTER"><IMG SRC="../../standard/gia.gif" ALT="ΕΛΕΥΘΕΡΟΤΥΠΙΑ - Για να μη μένετε θεατές στα γεγονότα" WIDTH=100 HEIGHT=92><BR><FONT SIZE=2><B>

Παρασκευή 15/12/2000
</B></FONT>

		<BR>

		<BR>

		<A HREF="../../keimena/kairos/kairos.htm"> <IMG SRC="../../standard/kairos.gif" ALT="ΚΑΙΡΟΣ" WIDTH="89" HEIGHT="55" BORDER="0"></A>

		<BR>

		<BR> <b> <font size=2> ΣΤΗΛΕΣ  </font> </b> <BR>

		<BR><A HREF="../../stiles/sfigmos.htm"><IMG SRC="../../standard/lbar/sfigmos.gif" ALT="ΣΦΥΓΜΟΣ" BORDER=0 width=103 height=17></A><BR>

		<A HREF="../../stiles/apopsis.htm"><IMG SRC="../../standard/lbar/apopsis.gif" ALT="ΑΠΟΨΕΙΣ" BORDER=0 width=103 height=17></A><BR>

		<A HREF="../../stiles/politika.htm"><IMG SRC="../../standard/lbar/politika.gif" ALT="ΠΟΛΙΤΚΑ ΠΑΡΑΣΚΗΝΙΑ" BORDER=0 width=103 height=17></A><BR>

		<A HREF="../../stiles/analisi.htm"><IMG SRC="../../standard/lbar/analisi.gif" ALT="ΑΝΑΛΥΣΗ ΓΕΓΟΝΟΤΩΝ" BORDER=0 width=103 height=17></A><BR>

		<A HREF="../../stiles/kafenio.htm"><IMG SRC="../../standard/lbar/kafen.gif" ALT="ΚΑΦΕΝΕΙΟ Η ΕΛΛΑΣ" BORDER=0 width=103 height=17></A><BR>

		<A HREF="../../stiles/diethni.htm"><IMG SRC="../../standard/lbar/diethni.gif" ALT="ΔΙΕΘΝΗ" BORDER=0 width=103 height=17></A><BR>

		<A HREF="../../stiles/prosopa.htm"><IMG SRC="../../standard/lbar/prosopa.gif" ALT="ΠΡΟΣΩΠΑ" BORDER=0 width=103 height=17></A><BR>

		<BR><b><font size=2> ΟΔΗΓΟΙ </font> </b>

		<BR>

		<BR>

		<A HREF="http://193.92.17.20/tv/tvfrm.htm"><IMG SRC="../../standard/lbar/tv.gif" ALT="ΤΗΛΕΟΡΑΣΗ" BORDER=0 width=103 height=17></A><BR>

		<A HREF="../../keimena/cinema/cinema.htm"><IMG SRC="../../standard/lbar/cinema.gif" ALT="ΚΙΝΗΜΑΤΟΓΡΑΦΟΙ" BORDER=0 width=103 height=17></A><BR>

		<A HREF="../../keimena/cinema/theatres.htm"> <IMG SRC="../../standard/lbar/theatres.gif" ALT="ΘΕΑΤΡΑ" BORDER=0 width=103 height=17></A><BR>

		<A HREF="http://www.enet.gr/finance/firstfin.htm"><IMG SRC="../../standard/lbar/xrima.gif" ALT="ΧΡΗΜΑΤΙΣΤΗΡΙΟ" BORDER=0 width=103 height=17></A><BR>

		<A HREF="../../stiles/mediaw.htm"><IMG SRC="../../standard/lbar/mediaw.gif" ALT="ΤΟΥ ΚΟΣΜΟΥ ΤΑ MEDIA" BORDER=0 width=103 height=17></A></P><BR>

		<BR>
		<BR>

		</td></P></td><td valign="top" width="24"></td><!--msnavigation--><td valign="top"><div align="left"><table border="0" width="454"><MAP NAME="FrontPageMap"><AREA SHAPE="CIRCLE" COORDS="367, 41, 11" HREF="../../art.htm"><AREA SHAPE="CIRCLE" COORDS="393, 41, 11" HREF="http://www.enet.gr/"><AREA SHAPE="CIRCLE" COORDS="422, 41, 11" HREF="../../fpage.htm"></MAP>  <tr>    <td width="455"><IMG SRC="../../standard/abar-s.jpg" ALT="ΕΛΕΥΘΕΡΟΤΥΠΙΑ - ΤΕΧΝΕΣ" WIDTH=451 HEIGHT=71 USEMAP="#FrontPageMap" BORDER=0></td>  </tr>  <tr>    <td height="30" width="455"></td>  </tr>  <tr>    <td width="455">


«Αισθάνομαι αμηχανία όταν μου ζητούν να εξηγήσω τι σημαίνει η δουλειά μου. Προτιμώ να μιλάω για τον τρόπο που δουλεύω», είπε ο Ρόμπερτ Ουίλσον. Και αυτό έκανε. Με απλό και παραστατικό τρόπο. Σηκώθηκε όρθιος. Κράτησε σιωπή ολίγων λεπτών. Εβγαλε κάτι περίεργους ήχους μπροστά στο μικρόφωνο. Χτύπησε το τραπέζι. Χρησιμοποίησε διαδοχικά τους όρους σκοτάδι, φως, χώρος, δομή, κάθετος

και οριζόντιος άξονας, κίνηση και ακινησία, σιωπή και ήχος. Ηταν σκέτη απόλαυση.<p>
 Αλλά πώς να μεταφέρεις στο χαρτί τη χθεσινή «διδασκαλία» του έτσι ώστε να ενημερώσεις επαρκώς τους φιλότεχνους αναγνώστες της «Ε», που θα αναζητήσουν με

πάθος εισιτήρια για το βασισμένο σε μουσική Ιάνη Ξενάκη θέαμα, που θα παρουσιαστεί στο Μέγαρο Μουσικής από τις 27 ώς τις 31 Ιανουαρίου; <p>
 Ευτυχώς που αναλυτικά και κλασικότατα δελτία Τύπου ανέλαβαν να καλύψουν το κενό, ενώ τόσο ο ίδιος ο ιδιοφυής Αμερικανός ανανεωτής του σύγχρονου θεάτρου, όσο και ο υπουργός Πολιτισμού Ευάγγελος Βενιζέλος, κάλυψαν με εντελώς συγκεκριμένο τρόπο το σκέλος, που αφορά την Πολιτιστική Ολυμπιάδα.<p>
 Διότι αν όλα είχαν πάει καλά ο «Προμηθέας» θα άνοιγε σε λίγες εβδομάδες τις εκδηλώσεις της Πολιτιστικής Ολυμπιάδας, ενώ τώρα, που όλα γίνονται με καθυστέρηση και ασάφεια, είναι, όπως είπε ο υπουργός, «μια προοιμιακή εκδήλωση

της Π.Ο».<p>
 «Μου είναι πολύ ευχάριστο που θα δουλέψω στην Ελλάδα στο πλαίσιο των Ολυμπιακών Αγώνων και μέσα στο πνεύμα του Ολυμπισμού, που είναι η ευγενής άμιλλα», είπε ο Ρόμπερτ Ουίλσον. «Ελπίζω ο "Προμηθέας" να χρησιμεύσει ως πρόλογος γι' αυτή τη γιορτή των νέων ανθρώπων και των νέων ιδεών με βάση αυτά που έγιναν στο παρελθόν στην Ελλάδα και την υποστήριξη αυτών που συμβαίνουν σήμερα σε όλο τον κόσμο. Αυτή η ισορροπία ανάμεσα στην παράδοση και στο νέο είναι που μας κρατάει υγιείς».<p>
 Η πρώτη αυτή συνεργασία του Ρόμπερτ Ουίλσον με τον Ιάνη Ξενάκη ξεκίνησε πριν από πολλά χρόνια. Η πρώτη απόπειρα έγινε τό 1984, που ο Ουίλσον ετοίμαζε ένα θέαμα για τους Ολυμπιακούς του Λος Αντζελες, η δεύτερη έγινε πριν από 6-7 χρόνια ύστερα από πρόταση του δικού μας Φεστιβάλ Αθηνών. Δυστυχώς τώρα που η συνεργασία ευοδώθηκε ο Ιάνης Ξενάκης είναι πολύ άρρωστος και δεν ήταν δυνατόν να γράψει πρωτότυπη μουσική για τον «Προμηθέα». Ο Aμερικανός σκηνοθέτης αφέθηκε έτσι ελεύθερος να διαλέξει ανάμεσα από το πλούσιο έργο του Eλληνα συνθέτη ό,τι κομμάτια του ταίριαζαν. Ολα αυτά τα χρόνια, πάντως, ο μύθος του Προμηθέα παρέμενε σταθερή επιλογή του.<p>
 Ο «Προμηθέας» είναι μια όπερα σε τρία μέρη. Εχει σχεδιαστεί για να παίζεται πάνω σε τρεις ομόκεντρες περιστρεφόμενες σκηνές. Η πρώτη πράξη βασίζεται στην Τιτανομαχία, όπως την αφηγείται ο Ησίοδος. Ο Δίας νικά τους Τιτάνες * τεράστιες φιγούρες, που κινούνται αργά στο χώρο. Ο δίσκος της σκηνής καλύπτεται με πηχτή λάσπη. Στο τέλος της πρώτης πράξης ένας σεισμός σκίζει το πάτωμα ελευθερώνοντας τη φωτιά του ουρανού. Ο Προμηθέας κλέβει τη φωτιά και τη

δίνει στους ανθρώπους.<p>
 Η δεύτερη πράξη είναι εμπνευσμένη από τον «Προμηθέα Δεσμώτη» του Αισχύλου, το κείμενο του οποίου θα ακούγεται στα αρχαία ελληνικά. Στο κέντρο της σκηνής, που είναι γεμάτη με άμμο, ένας τεράστιος βράχος όπου ο Ηφαιστος έχει δέσει τον

Προμηθέα. Ο Ωκεανός, οι κόρες του, ο γύπας και η Ιω γίνονται πρόσωπα του δράματος. Ο Προμηθέας προειδοποιεί τους ανθρώπους για τον κίνδυνο που διατρέχουν, όταν προκαλούν την προσοχή των θεών.<p>
 Η τρίτη πράξη είναι ένα μπαλέτο, μια γιορτή για την απελευθέρωση του Προμηθέα από τον Ηρακλή. Η σκηνή έχει γίνει αγρός με χορτάρι, κυπαρίσσια κι ένα φωτεινό

ποτάμι. Πρόσωπα του θεάματος γίνονται ο Επιμηθέας και η Πανδώρα, αλλά και ο Καβάφης, που σύμφωνα με τον Ουίλσον εκπροσωπεί την ικανότητα για δημιουργία που ο Προμηθέας χάρισε στους ανθρώπους μαζί με το δώρο της φωτιάς.<p>
 Οι τρεις πράξεις θα περιβάλλονται από πέντε χορικά- ιντερμέδια, που θα θυμίζουν τους «Ορνιθες» του Αριστοφάνη. Οι ηθοποιοί του Ουίλσον (ανάμεσά τους και δύο Eλληνίδες, η Ευρύκλεια Σωφρονιάδου και η Μαριάννα Καβαλλιεράτου) δεν

θα μιλούν και δεν θα τραγουδούν. Το θέατρό του απαιτεί από αυτούς μια σειρά «απλών» κινητικών μοτίβων, που γίνονται σχεδόν αυτόματα. Το κείμενο (σε αρχαία

και νέα ελληνικά, αλλά και σε αγγλικά) θα είναι ηχογραφημένο ή θα προβάλλεται στη σκηνή. Η μουσική θα εκτελείται ζωντανά από μουσικούς και τραγουδιστές. <p>
 Βασικοί συνεργάτες του Ουίλσον στον «Προμηθέα» είναι η Franca Squarciapino στα

κοστούμια, η Maita di Niscemi στη δραματουργία, o Serge von Arx στα σκηνικά, ο

Αj Weissbard στους φωτισμούς, ο Fabio Iaquone στις εικόνες βίντεο. <p>
 Ο Ρόμπερτ Ουίλσον, που ήρθε στην Αθήνα για να επιβλέψει το στήσιμο των σκηνικών, ξαναφεύγει σύντομα για διακοπές στην Ινδονησία. Οταν επιστρέψει, στις 11 Ιανουαρίου, θα αρχίσουν οι τελικές πρόβες. Είναι, άλλωστε, γνωστό ότι την ίδια ευελιξία με την οποία επεξεργάζεται επί χρόνια τα θεάματά του οργανώνοντας εργαστήρια στην έδρα του, στο Γουότερμιλ του Λονγκ Αϊλαντ, επιδεικνύει μέχρι την τελευταία μέρα πριν από την πρεμιέρα. <p>
<b> B. ΓEΩPΓ.</b><p>


</td>  </tr></table></div><p>  <!--msnavigation--></td></tr><!--msnavigation--></table><br><center><table width = 640> <CENTER><b> Επικοινωνήστε με την </b><A HREF="mailto:elef@enet.gr">"E on-line"</A> <p><b> Copyright © 2000 Χ. Κ. Τεγόπουλος Εκδόσεις Α.Ε.</b><br> <br><font size = 2><b> ΑΠΑΓΟΡΕΥΕΤΑΙ </b> η αναδημοσίευση, η αναπαραγωγή, ολική, μερική ή περιληπτική, ή κατά παράφραση, ή διασκευή απόδοση του περιεχομένου της ηλεκτρονικής εφημερίδας με οποιονδήποτε τρόπο, μηχανικό, ηλεκτρονικό, φωτοτυπικό, ηχογράφησης ή αλλο, χωρίς προηγούμενη γραπτή άδεια του εκδότη. Νόμος 2121/1993 και κανόνες Διεθνούς Δικαίου πού ισχύουν στην Ελλάδα.</font></CENTER></table></center></body></html>
