Με ένα μεικτό σύστημα δημόσιας και ιδιωτικής ασφάλισης σχεδιάζει το YΠΕΧΩΔΕ να θωρακίσει όλες τις κατασκευές έναντι του σεισμικού κινδύνου. Το σχετικό νομοσχέδιο βρίσκεται στην τελική του επεξεργασία, με στόχο να κατατεθεί ώς τα τέλη Ιανουαρίου στη Βουλή και να τεθεί σε εφαρμογή σε ένα εξάμηνο.
Το ύψος του ασφάλιστρου θα καθοριστεί με υπουργική απόφαση, αλλά τα σενάρια που έχει επεξεργαστεί το υπουργείο προβλέπουν ότι για μια μέση κατοικία 90 τετραγωνικών η ετήσια εισφορά θα είναι 25.000 δρχ. 
 Το πρώτο βήμα είναι η δημιουργία του Οργανισμού Ασφάλισης έναντι Φυσικών Καταστροφών (ΟΑΦΚ), με κρατική «προικοδότηση», που θα φτάνει το 40% του αρχικού κεφαλαίου. Το υπόλοιπο θα καταβληθεί από τα περίπου 5 εκατ. νοικοκυριά.
 Ολόκληρος ο οικιστικός πλούτος της χώρας μας, περίπου 2 εκατ. κτίσματα κάθε κατηγορίας, θα τεθεί στο μικροσκόπιο των ειδικών ομάδων μηχανικών και θα αποκτήσει επιτέλους την «ταυτότητά» του, ώστε να μην αναζητείται σε περίπτωση ανάγκης. 
 Μέσα σε εύλογο χρονικό διάστημα όλα τα κτίρια θα κληθούν να αποκτήσουν «πράσινο κουτί», ανάλογο με το «μαύρο κουτί» που υπάρχει σε κάθε αεροπλάνο. 
Σε αυτό το κουτί, που θα φυλάσσεται σε περίοπτη θέση, θα υπάρχει η οικοδομική άδεια, τα σχέδια κάθε ορόφου και, κυρίως, όλες οι μετατροπές που έχουν γίνει κατά τη διάρκεια ζωής του κτιρίου. Θα είναι πολύτιμοι βοηθοί, π.χ. σε περίπτωση κατάρρευσης, αφού θα υπάρχουν πολύτιμα στοιχεία για τη διάσωση εγκλωβισμένων.
Η βάση για το νομοσχέδιο που επεξεργάστηκε ομάδα ειδικών του YΠΕΧΩΔΕ, με εντολή τόσο του υπουργού Κ. Λαλιώτη, όσο και του αρμόδιου υφυπουργού Ν. Αλευρά, είναι η διεθνής εμπειρία που υπάρχει σε αυτό τον τομέα. 
Υστερα από συζητήσεις με τις ενώσεις των ασφαλιστικών εταιρειών, οι ειδικοί κατέληξαν στην πρόταση για την ίδρυση κρατικού φορέα, αφού κρίθηκε ότι μόνον η ιδιωτική αγορά δεν μπορεί να προσφέρει κατάλληλο ύψος ασφαλίστρου ώστε να είναι προσιτό στον μέσο πολίτη.
«Με το νέο θεσμικό πλαίσιο -δήλωσε στην Κ.Ε.Σ ο N. Αλευράς- καθιερώνεται η υποχρεωτική ασφάλιση των ακινήτων είτε στον κρατικό φορέα, τον ΟΑΦΚ που ιδρύεται με το νομοσχέδιο, είτε σε ιδιωτική ασφαλιστική εταιρεία. Αυτός ο τρόπος ασφάλισης είναι αξιόπιστος και αποτελεσματικός, ενώ ταυτόχρονα λειτουργικός, οικονομικά προσιτός και διαχειριστικά απλός. Ο πολίτης εξασφαλίζει τη μεγαλύτερη ασφάλεια με το μικρότερο δυνατό κόστος, σε συνδυασμό με την γρήγορη καταβολή της αποζημίωσης σε περίπτωση επέλευσης του ασφαλιστικού κινδύνου». Ο υφυπουργός ΠΕΧΩΔΕ σημειώνει με έμφαση ότι με τη δημιουργία αυτού του νέου φορέα απαλλάσσεται το κράτος, αλλά και οι πολίτες από αιφνιδιαστικές και δυσβάστακτες επιβαρύνσεις.
 Το νομοσχέδιο αποτελείται από οκτώ άρθρα. Με το πρώτο θεσπίζεται η υποχρεωτική ασφάλιση όλων των κτιρίων (κατοικίες, γραφεία, βιοτεχνίες, βιομηχανίες, κ.λπ.) που υπάρχουν στη χώρα μας. 
Με το δεύτερο καθορίζεται η ίδρυση του ΟΑΦΚ, που θα έχει τη μορφή νομικού προσώπου ιδιωτικού δικαίου μη κερδοσκοπικού χαρακτήρα.
 Στο νέο φορέα θα ασφαλίζονται κτίρια, ανεξάρτητα από χρήση ή και ιδιοκτησιακό καθεστώς, με εμβαδόν μέχρι 130 τετραγωνικά, επιφάνεια που θεωρείται ικανοποιητική για την τυπική ελληνική οικογένεια του σήμερα. 
Σύμφωνα με την τελευταία απογραφή της στατιστικής υπηρεσίας, το μέσο εμβαδόν των κατοικιών στη χώρα μας ανέρχεται στα 80 τετραγωνικά, ενώ μόλις το 5% υπερβαίνει τα 130 τ.μ. Τα ακίνητα αυτής της κατηγορίας θα μπορούν να καλυφθούν από την ιδιωτική ασφαλιστική αγορά.
 Το νομοσχέδιο προβλέπει ότι τα κτίρια θα ασφαλίζονται για συγκεκριμένο ποσό που θα καθορίζεται με βάση διαφορους παράγοντες, όπως η αντικειμενική αξία, η ποιότητα κατασκευής, η «ηλικία» της οικοδομής και η ποιότητα των υλικών. Θα ορίζεται η μέγιστη αξία για την οποία θα παρέχεται η κάλυψη, ενώ θα υπάρχει σύστημα προσαρμογής στα νέα δοδομένα της αγοράς. 
 Σε περίπτωση φυσικής καταστροφής η αποζημίωση θα δίνεται μέσα σε σύντομο χρονικό διάστημα. 
Το πιο σημαντικό είναι ότι θα μπει τέρμα στις γραφειοκρατικές διαδικασίες, που κυρίως ευθύνονται για την σημερινή καθυστέρηση που παρατηρείται στην καταβολή των επιδομάτων και των αποζημιώσεων.
 Οι μελέτες του υπουργείου ΠΕΧΩΔΕ προβλέπουν ότι ο ΟΑΦΚ θα αποτελέσει «βιώσιμη οντότητα σε μεσο-μακροπρόθεσμο ορίζοντα, ανεξάρτητα από την έκταση των ζημιών που τυχόν θα προκληθούν από φυσικές καταστροφές». Ο N. Αλευράς μάς επισήμανε πως «η ορθή, διαφανής και αποτελεσματική διαχείριση των οικονομικών του φορέα θα διασφαλίσει τόσο τη βιωσιμότητά του, όσο και την ενδυνάμωση του ρόλου στην κρατική ασφάλιση».
ΜΟλιΣ το 1% του οικιστικού πλούτου της χώρας μας είναι ασφαλισμένο έναντι σεισμού! Το ποσοστό είναι αμελητέο αν υπολογιστεί ότι η Ελλάδα είναι η πλέον σεισμογενής χώρα της Ευρώπης, αφού εδώ εκδηλώνεται περισσότερο από το 50% της δράσης του Εγκέλαδου, που αντιστοιχεί στο 2% ολόκληρου του πλανήτη. 
Τα «χτυπήματα» την τελευταία 20ετία έχουν γίνει πιο καταστροφικά, λόγω και της εκτεταμένης ανάπτυξης των πόλεων:o
-Υπολογίζεται ότι από το 1981 το μέσο ετήσιο κόστος της αποκατάστασης των υλικών ζημιών ανέρχεται στα 50 δισ. δραχμές, το οποίο ανέβηκε στα 60 δισ. μετά το χτύπημα στην Αττική.
Ο απολογισμός του σεισμού της 7ης Σεπτεμβρίου 2000 είναι τραγικός: 143 άτομα έχασαν τη ζωή τους και περισσότεροι από 700 τραυματίστηκαν. Σε όλη την Αττική καταμετρήθηκαν 2.700 κατεστραμμένα ή με ανεπανόρθωτες ζημιές κτίρια, καθώς και 35.000 κτίρια που χαρακτηρίστηκαν επισκευάσιμα. Σοβαρές είναι οι ζημιές σε εργοστάσια, βιοτεχνίες και άλλες επιχειρήσεις, πολλές από τις οποίες διέκοψαν τη λειτουργία τους. 
Ενα χρόνο μετά (Σεπτέμβριος 2000), το κόστος των κατεδαφίσεων, των επισκευών και των ανακατασκευών έφθασε τα 75 δισ. δρχ. και των αποζημιώσεων σε παραγωγικές μονάδες τα 12 δισ. δραχμές. Οι αριθμοί μιλούν μόνοι τους...
Ο σεισμός είναι όμως μία παράμετρος. Τα τελευταία χρόνια διάφορα άλλα φαινόμενα, όπως οι πυρκαγιές και οι πλημμύρες, κάνουν όλο και συχνότερα την εμφάνισή τους, θέτοντας επί τάπητος το γενικότερο θέμα της ασφάλισης απέναντι σε αυτές τις φυσικές καταστροφές. 
Το σύστημα προσέφερε λύσεις στο παρελθόν, όμως η επιβάρυνση του κράτους και των φορολογουμένων χωρίς καμία διάκριση δεν μπορεί να συνεχιστεί και στις σημερινές συνθήκες.
Στην Ευρώπη οι περισσότερες χώρες έχουν θεσπίσει την ασφάλιση έναντι των φυσικών καταστροφών, με υποχρεωτική επέκταση των καλύψεων του κλασικού πυρασφαλιστήριου κατοικίας. Ο ρόλος του κράτους εμφανίζεται με πολλές παραλλαγές, ανάλογα με τις επιλογές κάθε χώρας. 
 Ενδεικτική είναι η περίπτωση της Γαλλίας, όπου το κράτος περιορίζεται στη σύσταση ενός αντασφαλιστικού φορέα, που αναλαμβάνει μέρος ή το σύνολο των κινδύνων. Ομως απαιτεί παράλληλα να υπάρχει ένα ευρύταο δίκτυο ιδιωτικών ασφαλιστικών επιχειρήσεων, καθώς και υψηλό ασφάλιστρο που απαιτείται για το κόστος λειτουργίας και διαχείρισης όλων των εμπλεκόμενων φορέων. Είναι ένα μοντέλο που δεν μπορεί να το «σηκώσει» η ελληνική πραγματικότητα.
 Στον αντίποδα βρίσκονται χώρες όπως η Ισπανία, η Ισλανδία και η Δανία, όπου υπάρχουν διάφορα μοντέλα ασφάλισης με πρωτοασφαλιστή το κράτος. Η προσεκτική διαχείριση τέτοιων σχημάτων, με καθοριστική την κρατική παρουσία, έχει να επιδείξει θαυμάσια αποτελέσματα.
