<html>

<!--

Web Author:  Αριστείδης Παλιούρας 
email: aris@enet.gr

-->

<head>
<title>E Online - ΤΕΧΝΕΣ</title>
</head>

<BODY BGCOLOR="#FFFFFF">

<!-- EXTERNAL TABLE -->

<TABLE BORDER=0 CELLSPACING=0 CELLPADDING=0>

<TR>

<!-- LEFT COLUMN -->

<TD BGCOLOR="#FFCC00" VALIGN=TOP WIDTH=105>

<P ALIGN="CENTER"><IMG SRC="../../standard/gia.gif" ALT="ΕΛΕΥΘΕΡΟΤΥΠΙΑ - Για να μη μένετε θεατές στα γεγονότα" WIDTH=100 HEIGHT=92><BR><FONT SIZE=2><B>



Κυριακή 31/12/2000 




</B></FONT>

		<BR>
		<BR>

		<A HREF="../../keimena/kairos/kairos.htm"> <IMG SRC="../../standard/kairos.gif" ALT="ΚΑΙΡΟΣ" WIDTH="89" HEIGHT="55" BORDER="0"></A>

		<BR>

		<BR>

		<b> <font size=2> ΣΤΗΛΕΣ  </font> </b> <BR> <BR>

		<A HREF="./apopsis.htm"><IMG SRC="../../standard/lbar/apopsis.gif" ALT="ΑΠΟΨΕΙΣ" BORDER=0 width=103 height=17></A><br>

		<A HREF="./media.htm"><IMG SRC="../../standard/lbar/media.gif" ALT="ΜΕΣΑ & MEDIA" BORDER=0 width=103 height=17></A><br>


		<BR><b><font size=2> ΟΔΗΓΟΙ </font> </b> 

		<BR>

		<BR>

		<A HREF="http://193.92.17.20/tv/tvfrm.htm"><IMG SRC="../../standard/lbar/tv.gif" ALT="ΤΗΛΕΟΡΑΣΗ" BORDER=0 width=103 height=17></A><BR>

		<A HREF="../../keimena/cinema/cinema.htm"><IMG SRC="../../standard/lbar/cinema.gif" ALT="ΚΙΝΗΜΑΤΟΓΡΑΦΟΙ" BORDER=0 width=103 height=17></A><BR>

		<A HREF="../../keimena/cinema/theatres.htm"> <IMG SRC="../../standard/lbar/theatres.gif" ALT="ΘΕΑΤΡΑ" BORDER=0 width=103 height=17></A><BR>

		<A HREF="http://www.enet.gr/finance/firstfin.htm"><IMG SRC="../../standard/lbar/xrima.gif" ALT="ΧΡΗΜΑΤΙΣΤΗΡΙΟ" BORDER=0 width=103 height=17></A><BR>

		<A HREF="../../stiles/mediaw.htm"><IMG SRC="../../standard/lbar/mediaw.gif" ALT="ΤΟΥ ΚΟΣΜΟΥ ΤΑ MEDIA" BORDER=0 width=103 height=17></A></P><BR>
		
		<BR><BR>
		</td>
		
</P>

</td><td valign="top" width="24"></td><!--msnavigation--><td valign="top"><div align="left"><table border="0" width="454"><MAP NAME="FrontPageMap"><AREA SHAPE="CIRCLE" COORDS="367, 41, 11" HREF="../../art.htm"><AREA SHAPE="CIRCLE" COORDS="393, 41, 11" HREF="http://www.enet.gr/"><AREA SHAPE="CIRCLE" COORDS="422, 41, 11" HREF="../../fpage.htm"></MAP>  <tr>    <td width="455"><IMG SRC="../../standard/abar-s.jpg" ALT="ΕΛΕΥΘΕΡΟΤΥΠΙΑ - ΤΕΧΝΕΣ" WIDTH=451 HEIGHT=71 USEMAP="#FrontPageMap" BORDER=0></td>  </tr>  <tr>    <td height="30" width="455"></td>  </tr>  <tr>    <td width="455">

O Ρουβάς, η Αννα Βίσση, η Δέσποινα Βανδή σταδιοδρομούν σαν ακροβάτες ή ζογκλέρ, αλλά αυτό είναι ολότελα διαφορετικό από την περίπτωση της Δήμητρας Λιάνη, πρώην αεροσυνοδού, η οποία συγκέντρωσε στα χέρια της πολιτικές εξουσίες. <p>
Εδώ δεν υπάρχει συνωμοσία· ο Ρουβάς, μας λένε, πρέπει να θεωρείται ικανός τραγουδιστής ακριβώς επειδή είναι παιδί της γυμναστικής, δηλαδή επειδή πείθει ότι θα μπορούσε, κάλλιστα, να μην έχει καμία σχέση με τη μουσική. Το ίδιο και ο Πάπας, όταν ηχογραφεί το CD του, τραγουδώντας τη θλίψη της παρακμάζουσας πνευματικότητας με δικαιολογία τον μεταμοντέρνο ουμανισμό της Benetton. Πώς να μην τραγουδάς όμορφα όταν είσαι Πάπας!<p>
Αυτές οι χειρονομίες, όσο κι αν θέλησαν να τις εντάξουν στο γραφικό, κινούνται με συνέπεια, στη γραμμή του Αντι Γουόρχολ, που πουλούσε κονσέρβες σε γκαλερί για ψωνισμένους συλλέκτες, και κάπου εκεί συναντάνε τώρα τον Γκορμπατσόφ, λάτρη της πίτσας. Η προσπάθεια, σήμερα, επικεντρώνεται στην έμμεση αντήχηση των πραγμάτων, στον αμοιβαίο ετεροφωτισμό τους· το καθετί διακινείται μέσω ενός άλλου και σαν κάτι άλλο. Στο βαθμό που εμψυχώνεται, το αντικείμενο μπαίνει στην τροχιά της μηδενικής ταυτότητας, όπως ο ιδιοκτήτης του, και προχωράει λαθραία από τον ένα ξενιστή στον επόμενο.<p>
Κάποτε έπρεπε να εκθειάσεις την αξία ενός προϊόντος στηριγμένος στην αρχή αυτής της ταυτότητας· κατά πόσον κάτι ήταν όντως αυτό το κάτι. 'H μήπως επρόκειτο για κάτι άλλο; <p>
Αν ναι, ο έμπορος σε ξεγέλασε. Τώρα, απεναντίας, κανείς δεν επιθυμεί τίποτα αν δεν πειστεί προηγουμένως ότι το αντικείμενο της επιθυμίας του διαφέρει από εκείνο που θα έπρεπε να είναι. Οπως διδάσκουν οι παραδοξότητες της μοντέρνας κουζίνας, για τις ανάγκες της οποίας το ξίδι έχει γεύση δυόσμου ή καραμέλας, το καθετί γίνεται αποδεκτό εφόσον απουσιάζει: αγοράζεις το μετείκασμα μόνον του πράγματος πάνω σε κάποιο άλλο πράγμα. Ετσι κηδεύουμε την ετερότητα.<p>
Τα ίδια τα CD, ως εμπορεύσιμο είδος, ακριβώς όπως τα τσαντάκια και οι σερβιέτες, δεν μπορεί παρά να χρησιμεύουν να καταστούν ποθητά, εξ αντανακλάσεως, τα περιοδικά του life style που τα περιέχουν. Από μόνα τους, θα συνιστούσαν έναν πελώριο αναχρονισμό. Ποιος ακούει, ακόμη σήμερα, δίχως να είναι στραμμένος αλλού; Εκείνο που, κάποτε, επιτρεπόταν να συμβαίνει ενώ εσύ προκαλούσες κάποιο άλλο συμβάν, ήταν ο ρεμβασμός, η εγκατάλειψη στην παράλληλη κίνηση της συνείδησης προς τις αφαιρέσεις. Τώρα η ονειροπόληση βρίσκει τη θέση της κατειλημμένη από την υλική παραίσθηση των πραγμάτων, τα οποία ονειροπολούν στη θέση του ανθρώπου ώστε αυτός να κοιμάται.<p>
Δεν πρόκειται, απλώς, για το «κέρδος» του καταναλωτή από την απόκτηση του gadget όσο, κυρίως, για την επιβεβαίωση μιας διαθλαστικής λειτουργίας του αντικειμένου: τίποτα δεν πρέπει να προσφέρεται κατευθείαν, λες και αυτό θα ήταν προσβλητικό. Οσο πιο άμεση καθίσταται η δοσοληψία (αυτή κι αν είναι αληθινά προσβλητική!) τόσο περισσότερο επιμένει το αντικείμενο να διαφωνεί με το όνομα και τη χρήση του. Η κακή αυτή μαγεία, κάτω από τ' άστρα του καινούριου πρωτογονισμού της τεχνικής, δεν έχει όρια. Να και τα ρολογάκια που αυτοκουρδίζονται αρκεί να τα αφήσεις για λίγες ώρες, βυθισμένα, σε ένα ποτήρι μπίρας και κατόπιν απαγγέλλουν ποιήματα μισομεθυσμένα.<p>
Ο Ερνέστο Σάμπατο, συγγραφέας του μυστηριακού Περί Ηρώων Και Τάφων, τραγούδησε στην οπερέτα του Αλεχάντρο Ντολίνα Πόσο Μου Κόστισε Ο Ερωτας Της Λάουρα, δείχνοντας έτσι πως η κατάρρευση των στεγανών επιβεβαιώνεται και ακαδημαϊκά. Είναι δύσκολο να πεις αν πάει κανείς να ακούσει όπερα και παρεμπιπτόντως απολαμβάνει τον Σάμπατο, ή το αντίστροφο. Κατ' ουσίαν, ήδη από την εποχή του Ντισάν, πολιτισμικές αξίες και τρέχουσες όψεις του θέματος άρχισαν να στέκονται αλληλέγγυες μέσα στο πνεύμα μιας δυνητικής συγγένειας, η οποία εκφράζει την ανακουφιστική και συνάμα εφιαλτική ανατροπή των ορίων. Ξαναζούμε το μπαρόκ ανάποδα. Οχι στο πλεόνασμα αλλά στην έλλειψη αυτή τη φορά, καθετί είναι συνάμα κάτι διαφορετικό. Το πράγμα, ακολουθώντας κατά πόδας το Νόημα, δεν έχει πλέον ταυτότητα και απορροφάται βαθμηδόν από την ανταύγεια του γειτονικού πράγματος.<p>
Aυτή η αναρχία θριαμβεύει στις επαγγελματικές μεταλλάξεις των φωτομοντέλων που γίνονται ηθοποιοί του θεάτρου και των αθλητριών που καταλήγουν εκπρόσωποι του λαού. Το να είναι κανείς γνωστός του δίνει το ελεύθερο για όλα τα τολμήματα, όχι μόνον προκειμένου αυτά να καταλήγουν, αναπόφευκτα, όλο και λιγότερο τολμηρά, αλλά μάλλον για μια σαρωτική ανανέωση των υπηρεσιών και των διασκεδάσεων, οι οποίες ξεπηδάνε τώρα, με τη σειρά τους, σαν κάτι άλλο από ό,τι δηλώνεται με το όνομά τους. Κατά τον ίδιο τρόπο, το γεγονός και μόνον ότι κάτι εισέρχεται στη σφαίρα της διαφήμισης, το ελευθερώνει από το ίδιο του το είναι: αιωρείται τώρα εντελώς αποκομμένο από την καταγωγή και τη χρήση του, στο ουράνιο τόξο της ταυτόχρονης φαινομενικότητας των πάντων.<p>
Eτσι, πρέπει πλέον να δοκιμάσεις φαγητό μαγειρεμένο από υπουργό, να διαβάσεις μυθιστόρημα γραμμένο από βουλευτή, να δεις ταινία γυρισμένη από τραγουδίστρια ή πυγμάχο. Η συγχώνευση μουσικής και εικόνας με την επινόηση του βιντεοκλίπ, φαντάζει, κιόλας αρχαία, όσο και η μέριμνα της τηλεόρασης να πουλάει ειδήσεις μέσω παιχνιδιών, αθλητισμό μέσω πολιτικής, επιστήμη μέσω των reality shows. Ψάξε καλύτερα για κανέναν ντετέκτιβ-νοσοκόμο που υπήρξε κάποτε συνταγματάρχης-μπάρμαν. Ψάξε στις προηγούμενες ζωές, στις παράλληλες διαστάσεις, στον κυβερνοχώρο που γίνεται τρισδιάστατος.<p>
H αγχιστεία αυτή επηρεάζει εντέλει και την ίδια την εκκόλαψη του αντικειμένου, η οποία τείνει να γίνει νεραϊδική. Φαίνεται, ας πούμε, ότι η Σελήνη λειτουργεί σαν μεγεθυντικός φακός των επιδράσεων που ασκούν οι αστερισμοί πάνω στη Γη: από αυτή τη ρομαντική παρατήρηση ωφελούνται, ξαφνικά, οι γεωπόνοι, με ένα σχέδιο αστροκηπουρικής, σύμφωνα με το οποίο οι εργασίες στα παρτέρια πρέπει να εναρμονίζονται προς τις ιδιοτροπίες του σεληνιακού ημερολογίου.<p>
Αλλες σκέψεις για το δορυφόρο μας, όχι λιγότερο παρανοϊκές, επηρεάζουν τώρα τους κομμωτές, αφότου ένας από αυτούς, ο Τζελανί Μαασί, στο Παρίσι, κατάλαβε ότι πρέπει να κουρεύει τις πελάτισσες τη νύχτα. «Κόβοντας τα μαλλιά όταν έχει πανσέληνο ξαναμακραίνουν κατά 1,8 εκατοστά το μήνα, αντί για ένα εκατοστό», λέει ο Μαασί. Ο αρθρογράφος που μεταφέρει την είδηση προσθέτει ότι το φεγγάρι στη χάση του εξασφαλίζει ιδεώδεις συνθήκες για να κάνετε αποτρίχωση. Μεταφυσική και χαλάουα συναντώνται στο κατώφλι του Μηδέν Νοήματος και συμμαχούν. Αστρική συσκευασία για τις λακ; Ο γαλαξίας ρίχνει πάνω μας την πιτυρίδα του.<p>
Τα παραδείγματα που έρχονται καθημερινά στα ΜΜΕ επισκιάζουν κάθε προηγούμενη υπερβολή, μη συμπεριλαμβανομένης βέβαια της υπερβολής του να περνούν σχεδόν απαρατήρητα, σαν μία αποδεκτή, ολότελα φυσική τάση. Στο μεταξύ, ένας γιαπωνέζος βιομήχανος ανακάλυψε τη δυναμική σχέση ανάμεσα στις δονήσεις της μουσικής και στον τρόπο με τον οποίο ψήνεται η ζύμη των φαγώσιμων που παράγει, βεβαιώνοντας τους πελάτες ότι οι πίτες του φουσκώνουν τόσο όμορφα χάρη στα συμφωνικά έργα του Βιβάλντι και του Μπετόβεν με τους ήχους των οποίων πλημμυρίζει τα εργαστήρια. Κάποιοι επιστήμονες υποπτεύθηκαν, εδώ, ορισμένη επιρροή των ηχητικών κυμάτων στη διαδικασία συγχώνευσης των μορίων της ζύμης.<p>
Αυτό δεν απέχει από τη διαβεβαίωση του αλχημιστή Μίκαελ Μάγιερ, γιατρού του Ροδόλφου Β', ότι οι μουσικές αρμονίες μπορούν να επιταχύνουν τη σύνθεση των συστατικών της Φιλοσοφικής Λίθου. Οπως μου αρέσει να επαναλαμβάνω, η ανθρωπότητα έχει περάσει σε μια φάση συλλογικού παλιμπαιδισμού, παιδαριώδους πίστης σε μια καινούρια εκδοχή της παλιάς Συμπαθητικής Μαγείας: αφού το αντικείμενο, το προϊόν είναι θελκτικό και, ταυτόχρονα, άχρηστο, δεν μπορεί παρά να είναι μαγεμένο. Σαν τέτοιο κυβερνάει πάνω απ' όλες τις διαφορές, πέρα απ' όλες τις ετερότητες.<p>
Eξαεριστήρες που λειτουργούν σαν τηλεοράσεις, εσώρουχα που τρώγονται, μπουφάν που χρησιμεύουν σαν γραμματείς θυμίζοντας τα ραντεβού σου (ή ότι πλησιάζει το τέλος του κόσμου), όλα αυτά μιλούν για έναν κόσμο όπου το αντικείμενο δραπετεύει μέσα σε μια τρελή αναπαράσταση της χαμένης ολότητας. Ποδήλατα διδάσκουν τα μυστικά του φενγκ σούι. Κινητά τηλέφωνα υπαγορεύουν ασκήσεις χρωματοθεραπείας. Βιβλία γράφονται μόνο και μόνο για να προσφέρουν στον αναγνώστη πληροφορίες. Αρθρα όπως αυτό που μόλις διαβάσατε περιμένουν από τον αναγνώστη ν' αποφασίσει αν τα θεωρεί πολιτικά ή ψυχαγωγικά. Ο αναγνώστης αναβάλλει την απόφαση και με τούτη την αναβολή τού διαφεύγει πως η απόφαση είναι πλέον αδύνατη.
</td>  </tr></table></div><p>  <!--msnavigation--></td></tr><!--msnavigation--></table>

<br>

<center>

<table width = 640> 

<CENTER>

<b> Επικοινωνήστε με την </b>
<A HREF="mailto:elef@enet.gr">"E on-line"</A> 

<p>
<b> Copyright © 2000 Χ. Κ. Τεγόπουλος Εκδόσεις Α.Ε.</b>

<br> <br>

<font size = 2>


<b> ΑΠΑΓΟΡΕΥΕΤΑΙ </b> η αναδημοσίευση, η αναπαραγωγή, ολική, μερική ή περιληπτική, ή κατά παράφραση, ή διασκευή απόδοση του περιεχομένου της ηλεκτρονικής εφημερίδας με οποιονδήποτε τρόπο, μηχανικό, ηλεκτρονικό, φωτοτυπικό, ηχογράφησης ή αλλο, χωρίς προηγούμενη γραπτή άδεια του εκδότη. Νόμος 2121/1993 και κανόνες Διεθνούς Δικαίου πού ισχύουν στην Ελλάδα.

</font>

</CENTER>

</table>

</center>

</body></html>

