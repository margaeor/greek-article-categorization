Αύριο -και όχι πέρυσι όπως ψευδώς μας έκαναν να πιστέψουμε οι γκουρού του σύγχρονου μάρκετινγκ- πέφτει η αυλαία της χιλιετίας. Και ενός αιώνα που χαρακτηρίστηκε, αν μη τι άλλο, από κοσμογονικές επιστημονικές ανακαλύψεις που άλλαξαν άρδην τις συνθήκες ζωής των ανθρώπων απανταχού της Γης. 
Ο αιώνας που ανατέλλει προοιωνίζεται εξίσου συνταρακτικές εξελίξεις στο χώρο της επιστήμης. Βρισκόμαστε στα πρόθυρα της ανακάλυψης ζωής σε άλλους πλανήτες, της εξάλειψης ανίατων ασθενειών μέσω γενετικής, ακόμη και της σωτηρίας του δικού μας πλανήτη.
Επιχειρήσαμε να ψηλαφίσουμε όσα επαγγέλλεται ο νέος αιώνας με τη βοήθεια τριών κορυφαίων επιστημόνων, του αστροφυσικού Γιάννη Γεωργαντόπουλου, του γενετιστή Σταμάτη Αλαχιώτη και του φυσικού του περιβάλλοντος Μιχάλη Πετράκη. Και οι τρεις είναι φειδωλοί σε προβλέψεις. 
«Το 1933 ο Φλέμινγκ έγραφε ότι η πενικιλίνη είναι εξαιρετικό προϊόν, αλλά δεν πρόκειται ποτέ να γίνει φάρμακο. Λίγα χρόνια αργότερα το θαυματουργό ίαμα κατασκευάστηκε από τον ίδιο σώζοντας εκατομμύρια ζωές», τονίζει ο Στ. Αλαχιώτης, θέλοντας να δείξει το πόσο παρακινδυνευμένες είναι οι μελλοντολογικές διατυπώσεις.
n AστρΟφυσικη. Aπαντήσεις στα ερωτήματα περί ύπαρξης ζωής στο σύμπαν αλλά και στις αρχέγονες κοσμολογικές αναζητήσεις σχετικά με το από πού ερχόμαστε, από τι αποτελούμαστε και πού πάμε αναμένεται να δώσει η αστροφυσική με βάθος χρόνου τις επόμενες δεκαετίες. 
«Υπάρχουν σημαντικές πιθανότητες για εύρεση ζωής, στο δορυφόρο του Δία ΕυρώπηΣ, η επιφάνεια του οποίου είναι καλυμμένη από πάγους, άρα νερό. Είναι διαπιστωμένο ότι όπου υπάρχει νερό υπάρχει και ζωή έστω και υπό μορφή βακτηρίων», διαπιστώνει ο ερευνητής του Ινστιτούτου Φυσικής Διαστήματος του Αστεροσκοπείου Αθηνών, Γ. Γεωργαντόπουλος. Οσον αφορά την ύπαρξη νοήμονος ζωής στο σύμπαν, ψάχνουμε μάλλον για ψύλλους στα άχυρα. 
Τα ραδιοτηλεσκόπια και οι αντένες που χρησιμοποιούνται σκοπεύουν στο να «πιάσουν» ραδιοσήματα σε κοντινούς πλανήτες του γαλαξία μας. Δεδομένου ότι το σύμπαν αποτελείται από 1021 αστέρες (δηλαδή 10 και 21 μηδενικά) και η Γη επικοινωνεί με ραδιοσήματα μόλις τα τελευταία 50 χρόνια, αντιλαμβάνεται κανείς το ουτοπικό του πράγματος.
Μολαταύτα στο χώρο της αστροφυσικής τα τελευταία χρόνια δαπανούνται τεράστια κονδύλια, που αποσβαίνονται σε εφαρμογές τεχνολογίας αιχμής στη βιομηχανία. «Η εξέλιξη της βιντεοκάμερας, των φωτογραφικών φακών και της ανίχνευσης των αποσκευών με ακτίνες Χ στα αεροδρόμια προέρχονται από τις έρευνες της αστροφυσικής», λέει ο Γιάννης Γεωργαντόπουλος.
n Γενετικη. Στο χώρο της γενετικής οι εξελίξεις τρέχουν με ξέφρενους ρυθμούς. Ο καθηγητής γενετικής του Πανεπιστημίου Πατρών, Στ. Αλαχιώτης, επισημαίνει ότι επιτεύγματα όπως «η ολοκλήρωση της χαρτογράφησης του ανθρώπινου γονιδιώματος, η κλωνοποίηση, η πρόοδος στις μεταμοσχεύσεις, η δημιουργία παιδιών απηλλαγμένων από ανίατες κληρονομικές ασθένειες 
Kαι οι γενετικά τροποποιημένοι οργανισμοί θα προσλάβουν τις επόμενες δεκαετίες εκρηκτικές διαστάσεις».
Η αντιστοίχηση γονιδίων και ασθενειών θα οδηγήσει στην ανάδυση ατομικής ιατρικής και εξατομικευμένων φαρμάκων, ενώ η εμφύτευση υγιών γονιδίων σε ασθενείς θα αποδειχθεί αποτελεσματικότατη θεραπευτική μέθοδος. 
Η κλωνοποίηση για θεραπευτικούς σκοπούς, που ήδη επετράπη από το βρετανικό κοινοβούλιο, θα λύσει το πρόβλημα των μεταμοσχεύσεων, αφού τα μοσχεύματα θα λαμβάνονται από κλωνοποιημένα έμβρυα του ίδιου του πάσχοντος ή από γενετικά τροποποιημένους χοίρους με ανθρώπινα γονίδια, τα όργανα των οποίων θα είναι απόλυτα συμβατά με τα ανθρώπινα. 
Οι γενετικά τροποποιημένοι οργανισμοί, σύμφωνα με τον Σταμάτη Αλαχιώτη, «έχουν πολλά θετικά σημεία, αφού μπορούν να κατασκευάζονται φάρμακα σε αγροκτήματα και όχι σε εργαστήρια ή να εξάγονται εμβόλια από φρούτα». Εχουν όμως και πολλά αρνητικά όπως παρενέργειες στην υγεία και πρόκληση ανεξέλεγκτων ανισορροπιών στα οικοσυστήματα με ανυπολόγιστες συνέπειες. «Η γνώση καθεαυτή δεν είναι καλή ούτε κακή. Αυτά εξαρτώνται από τη χρήση της. Είναι όπως η φωτιά που σε ζεσταίνει, αλλά σε καίει κιόλας ή το νερό που σε ξεδιψά, αλλά και σε πνίγει», τονίζει ο Στ. Αλαχιώτης. 
«Χρειάζεται μεγάλη προσοχή και καθόλου βιασύνη. Οι ραγδαίες αυτές εξελίξεις απαλλαγμένες από την απληστία του κέρδους ή από ρατσιστικές προκαταλήψεις μας οδηγούν στην ψηλάφιση του μυστηρίου της ζωής και την επανασχεδίαση της ίδιας της ζωής πάνω στη Γη, γι' αυτό και η ευθύνη του ανθρώπου είναι τεράστια».
n ΦυσικH ΠεριβAλλΟντΟΣ. Απαραίτητη προϋπόθεση, όμως, για να γευθούμε όλες αυτές τις εξελίξεις είναι να εξακολουθεί να υπάρχει η Γη. Ο ερευνητής του Ινστιτούτου Ερευνών Περιβάλλοντος, Μιχ. Πετράκης κρούει τον κώδωνα κινδύνου, καθώς διαπιστώνει ότι οι κλιματικές αλλαγές και η καταστροφή του όζοντος επιφυλάσσουν δυσάρεστες εκπλήξεις στην ανθρωπότητα. 
«Οι εκπομπές ρύπων που σχετίζονται με τη βιομηχανία, τις μεταφορές και άλλες ανθρωπογενείς δραστηριότητες θέτουν σε κίνδυνο το μέλλον του πλανήτη, προκαλώντας μεταβολές που σε μερικά χρόνια μπορεί να μην είναι αναστρέψιμες». Τα σενάρια περί ερημοποιήσεων ιδίως στη Β. Αφρική, τη Nότια Ευρώπη και τις αραβικές χώρες, η επαπειλούμενη λειψυδρία και η ανύψωση της στάθμης της θάλασσας θα επαληθευτούν σε χρονικό ορίζοντα μερικών αιώνων, ωστόσο εάν δεν λάβουμε από τώρα μέτρα πιθανόν και να επαληθευτούν. «Χρειάζεται απόλυτη συνεργασία μεταξύ των κρατών με γνώμονα τις παγκόσμιες και όχι τις εθνικές προτεραιότητες. Το να μην καταργήσεις μια ρυπογόνα βιομηχανία επειδή δεν κάνει το ίδιο κι ο γείτονας ή να πετάς τα απόβλητά σου σε ποτάμια επειδή μολύνουν περισσότερο μια άλλη χώρα και όχι τόσο τη δική σου, είναι λογικές που πρέπει να εξαλειφθούν».
Tα σημερινA σοκάκια του Διαδικτύου θα αντικατασταθούν από λεωφόρους ταχείας κυκλοφορίας. 
Tα κινητά μας θα έχουν ίσως και μέγεθος καρφίτσας. 
Οι υπολογιστές θα γίνουν πολλές φορές ταχύτεροι απ' ό,τι είναι σήμερα και θα χωρούν στην τσέπη του πουκαμίσου - ίσως να ενσωματωθούν στο ίδιο το πουκάμισο. 
Tο «έξυπνο» σπίτι θα γίνει πραγματικότητα και οι οικιακές μας συσκευές θα αποκτήσουν... μυαλό. 
Aυτά είναι λίγα από τα θαύματα που οι εταιρείες υψηλής τεχνολογίας υπόσχονται πως θα πραγματοποιήσουν σύντομα. Οχι ύστερα από 50 ή 100 χρόνια, αλλά μέσα στην πρώτη δεκαετία του 21ου αιώνα, αυτή που ξεκινάει αύριο.
Δεν πρόκειται ακριβώς για το διάδοχο του σημερινού διαδικτύου, αλλά για ένα τεράστιο «εργαστήριο», στο οποίο μετέχουν 180 πανεπιστήμια και ερευνητικά κέντρα, καθώς και περισσότερες από 60 επιχειρήσεις. Στόχος του Internet2 είναι η ανάπτυξη νέων τεχνολογιών που θα κάνουν ταχύτερο το «κανονικό» Internet και θα επιτρέψουν την ανάπτυξη εφαρμογών που με τα σημερινά δεδομένα μοιάζουν εξωπραγματικές. 
Οι επικεφαλής του Internet2 υπόσχονται πως σύντομα θα λειτουργούν μεταξύ άλλων αχανείς ψηφιακές βιβλιοθήκες, η πρόσβαση στις οποίες δεν θα έχει καμία σχέση με τις σημερινές ταχύτητες. Ως το 2010 τέτοιου είδους εφαρμογές θα είναι διαθέσιμες στην ευρεία ακαδημαϊκή κοινότητα αλλά και στο κοινό, φτάνει βέβαια να βοηθήσουν και τα πειράματα που διεξάγονται σήμερα στο πλαίσιο του Internet2.
Οι «έξυπνες» οικιακές συσκευές περνούν ήδη από τις σελίδες της επιστημονικής φαντασίας στην καθημερινή ζωή. 
H Electrolux σε συνεργασία με την Ericsson ετοιμάζεται να διαθέσει στην ευρωπαϊκή αγορά ένα ψυγείο το οποίο συνδέεται με το διαδίκτυο και είναι εξοπλισμένο με οθόνη αφής, μέσω της οποίας μπορούν να επικοινωνήσουν τα μέλη της οικογένειας. 
Σύντομα τέτοιου είδους ψυγεία θα έχουν τη δυνατότητα να «διαβάζουν» το ραβδωτό κώδικα των αποθηκευμένων προϊόντων και -γιατί όχι;- να κάνουν τις σχετικές παραγγελίες στο σουπερμάρκετ της γειτονιάς ή να σας ενημερώνουν για την καταλληλότητα των τροφίμων με βάση τις ημερομηνίες λήξης. 
Στο μεταξύ, το πλυντήριο θα διαθέτει... σελίδα στο Δίκτυο, μέσω της οποίας θα έχετε τη δυνατότητα να το ενεργοποιήσετε. 
Hδη η Ariston έχει παρουσιάσει ένα πλυντήριο με τέτοιου είδους... επικοινωνιακές δυνατότητες, ο χειρισμός του οποίου γίνεται μέσω κινητού τηλεφώνου ή μέσω του διαδικτύου. 
Παρόμοιες εξελίξεις επιφυλάσσει το εγγύς μέλλον και σε άλλες συσκευές όπως η ηλεκτρική κουζίνα ή η καφετιέρα, η οποία μπορεί πλέον να μην πειρορίζεται αναγκαστικά στον άχαρο ρόλο της παρασκευής καφέ. Στο μεταξύ το στερεοφωνικό συγκρότημα, η τηλεόραση και ο προσωπικός υπολογιστής θα επικοινωνούν με τον ιδιοκτήτη τους ασύρματα χάρη σε τεχνολογίες όπως το Bluetooth. 
Tα πρώτα προϊόντα θα εμφανιστούν στους πρώτους μήνες του 2001 και αν πιστέψουμε τις εταιρείες που στηρίζουν τη συγκεκριμένη τεχνολογία, στα επόμενα χρόνια τα ράφια των καταστημάτων (και τα σπίτια μας) θα κατακλυστούν από δεκάδες συσκευές που δεν θα χρειάζονται καλώδια για να συνεργαστούν μαζί μας.
Δεν χρειάζεται να είναι κανείς μελλοντολόγος για να αντιληφθεί πως τα κινητά τηλέφωνα γίνονται όλο και μικρότερα και πλουσιότερα σε λειτουργίες, σε βαθμό μάλιστα που να απειλούν τους «κλασικούς» ηλεκτρονικούς υπολογιστές. 
Οχι πως οι τελευταίοι δεν επηρεάζονται από την τεχνολογική εξέλιξη, κάθε άλλο. Yπάρχουν ήδη πολλές ενδιαφέρουσες προτάσεις από διάφορους κατασκευαστές, ενώ εταιρείες όπως η IBM έχουν παρουσιάσει υπολογιστές που φοριούνται σαν να είναι γυαλιά ή τα ακουστικά του walkman. 
Στο μεταξύ η Intel υπόσχεται πως ώς το 2005 θα ξεκινήσει η παραγωγή επεξεργαστών που είναι σχεδόν 10 φορές ταχύτεροι από τους σημερινούς και καταναλώνουν ελάχιστο ρεύμα. Aυτό θα έχει ως αποτέλεσμα τη δημιουργία ισχυρών φορητών συσκευών, που θα επεξεργάζονται τις πληροφορίες με θεαματική ταχύτητα - τουλάχιστον αυτό υποστηρίζει η εταιρεία.
