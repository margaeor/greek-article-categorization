Ηταν αρχές Μαΐου, όταν ο Κώστας Σημίτης ανακοίνωνε την απόφασή του να επαναφέρει τη Γιάννα Αγγελοπούλου στο προσκήνιο, για την οργάνωση των Ολυμπιακών Αγώνων του 2004. Είχαν προηγηθεί, δύο αποτυχημένες επιλογές, του Σ. Στρατήγη και του Π. Θωμόπουλου, και η διεθνής κατακραυγή για την πρόοδο της προετοιμασίας, διά στόματος Χουάν Αντόνιο Σάμαρανκ.
Για την κυβέρνηση, που «χρεώθηκε» τα τρία χαμένα χρόνια, στον τομέα της οργάνωσης, η Γιάννα Αγγελοπούλου φάνταζε ως το ιδανικό πρόσωπο, για δύο λόγους: Πρώτον, με τις γνωριμίες και την επιρροή της στον πρόεδρο της ΔΟΕ, θα μπορούσε να σώσει τα προσχήματα. 
Και δεύτερον, με τη δεδομένη επιτυχία της στην υπόθεση της διεκδίκησης και τα υψηλά ποσοστά δημοτικότητας που συγκέντρωσε, παρουσιαζόταν ως πρόσωπο κοινής αποδοχής.
Μεσολάβησαν πέντε μήνες. Η τρίτη (κατά σειρά) πρόεδρος του Αθήνα 2004 κατάφερε μέσα σε αυτό το διάστημα να συγκεντρώσει το μένος σχεδόν ολόκληρης της κυβέρνησης. 
Ηρθε σε ρήξη (είτε από δικά της λάθη, είτε από ενέργειες των συνεργατών της) με το Θεόδωρο Πάγκαλο, τον Κώστα Λαλιώτη και το Γιώργο Φλωρίδη, τους τρεις συναρμόδιους για την οργάνωση των Ολυμπιακών Αγώνων υπουργούς, με αποτέλεσμα να ψυχρανθούν οι σχέσεις της με τον ίδιο τον πρωθυπουργό.
Σήμερα, οι σχέσεις Σημίτη-Αγγελοπούλου δεν είναι όπως πριν από πέντε μήνες. 
Ομως και οι δύο πλευρές γνωρίζουν πως δεν μπορούν να κάνουν πίσω. Η κυβέρνηση δεν έχει το χρονικό περιθώριο και κυρίως δεν βρίσκει εναλλακτικές λύσεις για τη διάδοχη κατάσταση. 
Η πρόεδρος του Αθήνα 2004 μπορεί να αισθάνεται δυσαρεστημένη από το «άδειασμα» του Θεόδωρου Πάγκαλου, την ανοιχτή ρήξη με τον Κώστα Λαλιώτη και τη σφοδρότατη σύγκρουση με το Γιώργο Φλωρίδη, όμως δεν θέλει σε καμία περίπτωση να εγκαταλείψει το εγχείρημα αμαχητί. Ως μέση λύση επελέγη η αναχώρηση της Γιάννας Αγγελοπούλου στο Λονδίνο, ώστε να εκτονωθεί η κρίση και, με την επιστροφή της, να τεθούν επί τάπητος όλα τα δεδομένα...
Πολλά κυβερνητικά στελέχη δεν είναι διατεθειμένα να ανεχθούν επανάληψη των γεγονότων του Σίδνεϊ. Η ιστορία της ενοικίασης των διώροφων γραφείων της εταιρείας στο Μουσείο Μοντέρνας Τέχνης έκανε το γύρο του κόσμου από τα διεθνή ειδησεογραφικά πρακτορεία, με σχόλια διόλου κολακευτικά για την οργανωτική επιτροπή. 
Ο Γιώργος Φλωρίδης φέρεται να έχει ενημερώσει με κάθε λεπτομέρεια τον Κώστα Σημίτη για τις πτυχές της υπόθεσης. 
Οι μισθοί των δέκα εκατομμυρίων για τα μέλη της οργανωτικής επιτροπής  περιεκόπησαν από το Θ. Πάγκαλο, είχαν όμως ήδη προκαλέσει την οργή του υπουργού Πολιτισμού, που εκδηλώθηκε με την άρνησή του να μεταβεί στην Αυστραλία. 
Ακόμη, η ενεργοποίηση των τεσσάρων τεχνικών συμβούλων-παρατηρητών του Αθήνα 2004, πάνω από το «κεφάλι» του Κώστα Λαλιώτη, για την κατασκευή των «ορφανών» έργων του ΥΠΕΧΩΔΕ, εξόργισε τον υπουργό και προκάλεσε άλλο ένα μέτωπο για τη Γιάννα.
Ομως και μέσα στους κόλπους της εταιρείας το κλίμα είναι το χειρότερο δυνατό. Οι τέσσερις σύμβουλοι έχουν γίνει από δύο χωριά: Ο Καπράλος με τον Σήμιτσεκ. Κι ο Λιάσκας με τον Συναδινό. 
Η Γ. Αγγελοπούλου αγνοούσε (όπως λέγεται) πολλές από τις ενέργειές τους και θεωρεί ότι την εξέθεσαν σε αρκετές περιπτώσεις. Αλλος λιγότερο άλλος περισσότερο. 
Η ίδια έφτασε σε σημείο (για να περάσει το μήνυμα της ενότητας) να στέλνει ανακοινώσεις από το Σίδνεϊ, για ζητήματα που δεν γνώριζε και πληροφορήθηκε από δημοσιεύματα των εφημερίδων! 
Επί της ουσίας όμως, η πρόεδρος της οργανωτικής επιτροπής, έχασε πόντους στην εσωτερική διαμάχη με τα στελέχη της κυβέρνησης. 
Και, ενώ προγραμμάτιζε μετά την επιστροφή της από την Αυστραλία να θέσει στον πρωθυπουργό μια σειρά από ενέργειες που θα την οχύρωναν ακόμη περισσότερο απέναντι στις διαθέσεις των υπουργών, βρέθηκε να απολογείται στον Κ. Σημίτη για τα ενοίκια του Μουσείου Μοντέρνας Τέχνης και για τους μισθούς των συνεργατών της...
Διάφορα σενάρια κυκλοφορούν ως προς το «αύριο» της υπόθεσης. Δεν είναι λίγοι όσοι υποστηρίζουν πως η ΔΟΕ θα χτυπήσει ξανά το καμπανάκι του κινδύνου. 
Ισως για τελευταία φορά. Σίγουρα με πιο δραματικό τόνο. Παράλληλα, ακούγεται όλο και περισσότερο ότι η κυβέρνηση βρίσκεται σε στάση αναμονής της επόμενης κίνησης της Γιάννας. 
Σε μια τέτοια περίπτωση, δεν πρέπει να αποκλεισθεί το ενδεχόμενο δραστηριοποίησης προσώπων που σήμερα, για τον «άλφα» ή τον «βήτα» λόγο, βρίσκονται στο περιθώριο του οργανωτικού σχήματος...
