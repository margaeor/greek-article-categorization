Μια απολογία που αμφισβητεί το αξιόπλοο του «Εξπρές Σάμινα» και 19 κρίσιμα ερωτήματα προς τους ειδικούς εμπειρογνώμονες σχετικά με πιθανές βλάβες και ελλείψεις στο μοιραίο πλοίο, «φωτίζουν» τη δικαστική έρευνα για τα αίτια, τις συνθήκες και τους πραγματικούς ενόχους της τραγωδίας της Πάρου.
Από αύριο ο ειδικός εφέτης ανακριτής της Σύρου Ν. Καραδημητρίου θ' αρχίσει να καλεί τους πρώτους μάρτυρες, διασωθέντες επιβάτες και μέλη του πληρώματος, ενώ δεν αποκλείεται να διατάξει την ανέλκυση του μοιραίου σκάφους, με έξοδα της πλοιοκτήτριας εταιρείας του.
Η ανέλκυση του «Εξπρές Σάμινα» θεωρείται τουλάχιστον από την πλευρά του κατηγορουμένου υποπλοιάρχου Αν. Ψυχογιού, όπως τονίζει στην «Κ.Ε.» ο συνήγορός του Πέτρος Μαντούβαλος, απαραίτητη προϋπόθεση για την πλήρη και λεπτομερή καταγραφή της πραγματικής κατάστασης του πλοίου πριν αλλά και μετά το ναυάγιό του.
Τα βιντεοσκοπημένα στιγμιότυπα από το βυθισμένο πλοίο, που κατέγραψε η ειδική κάμερα των δυτών, δεν μπορούν από μόνα τους να προσφέρουν ασφαλή συμπεράσματα, τονίζει με έμφαση ο κ. Μαντούβαλος.
Αυτό όμως που προβληματίζει ιδιαίτερα τον εφέτη-ανακριτή είναι δύο πολύ σημαντικά σημεία από την απολογία του υποπλοιάρχου, ο οποίος δηλώνει με νόημα ότι θα αναλάβει μόνο τις ευθύνες που του αναλογούν:
«...Τώρα που με ηρεμία σκέφτομαι ορισμένα πράγματα και αφού εκφράσω και πάλι τη βαθιά μου λύπη για τους νεκρούς, θυμάμαι ότι καθ' όλη τη διάρκεια της πορείας του πλοίου από το λιμάνι του Πειραιά έως το ναυάγιο κάτι δεν πήγαινε καλά...», είπε ο υποπλοίαρχος, αφήνοντας ευθέως αιχμές για την αξιοπιστία των συστημάτων πλοήγησης και για τη σωστή λειτουργία των οργάνων του «Εξπρές Σάμινα».
Απαντώντας αργότερα σε ερωτήσεις της ανακρίτριας, πρόσθεσε ότι λίγες ώρες πριν αναχωρήσει το πλοίο από τον Πειραιά, ενόψει της έκτακτης επιθεώρησης που θα διενεργούσαν αξιωματούχοι του υπουργείου Εμπορικής Ναυτιλίας μετά της καταγγελίες Σορόκου, 4 ιδιώτες μηχανικοί, ειδικοί στις επισκευές και συντηρήσεις πλοίων, επισκέφθηκαν το «Εξπρές Σάμινα», έλεγξαν τις μηχανές και τα συστήματα πλοήγησης του πλοίου και «έκαναν κάποιες μικροδιορθώσεις».
nΟ ανακριτής καλείται, έτσι, να ερευνήσει εξονυχιστικά αν το πλοίο υπάκουε στις εντολές του πλοηγού του και εάν είχε άλλα προβλήματα.
«...Μόλις κατάλαβα τι συμβαίνει έδωσα αμέσως εντολή στο τιμόνι, 3,5 και 10 μοίρες αριστερά... Επειδή όμως το πλοίο δεν άκουγεΣ, πήρα ο ίδιος το πηδάλιο...», αναφέρει μεταξύ άλλων ο Ψυχογιός, ο οποίος δηλώνει ότι βοήθησε στη διάσωση τουλάχιστον 20 ναυαγών και ότι εγκατέλειψε από τους τελευταίους το πλοίο πριν χαθεί.
Στην κατάθεσή του ήταν κατηγορηματικός ότι ήταν στη γέφυρα το κρίσιμο διάστημα, ενώ χαρακτήρισε τελείως ανακριβείς τις καταγγελίες ότι έβλεπε τηλεόραση ή μιλούσε στο τηλέφωνο.
nΕνα από τα σημεία τριβής του με τον καπετάνιο Βασ. Γιαννακή ήταν το πότε τον ειδοποίησε να ανεβεί στη γέφυρα του σκάφους: 
Ο πλοίαρχος που έχει την ευθύνη για την είσοδο στο λιμάνι, ανέβηκε σχεδόν ταυτόχρονα με τη πρόσκρουση. Υποστηρίζει ότι ειδοποιήθηκε τρία λεπτά πριν από την πρόσκρουση, ενώ ο υποπλοίαρχος επιμένει ότι τον ενημέρωσε 15 λεπτά νωρίτερα.
Ευθύνες προς κάθε κατεύθυνση αναζητούν, από την πλευρά τους, και οι δύο εμπειρογνώμονες οι οποίοι κλήθηκαν να υποβάλουν πόρισμα για τη τραγωδία. 
Ιδιαίτερο βάρος δίνεται στην καταγραφή πιθανών προβλημάτων, ελλείψεων ή βλαβών του πλοίου, καθώς και στο πόσο λειτούργησαν τα στεγανά του.
 Ποιες ζημιές υπέστη το πλοίο; (ακριβής προσδιορισμός - πλήρης περιγραφή)
 Ποια είναι η κατάσταση του πλοίου μετά το συμβάν; Ποια διαμερίσματα κατακλύσθηκαν με νερά;
 Ποιος ο εκτιμώμενος χρόνος πλήρους κατάκλυσης του πλοίου με νερό και ποιος ο εκτιμώμενος χρόνος βύθισής του;
 Yπήρχε δυνατότητα ενεργειών μετά την πρόσκρουση που θα μπορούσε να αποτρέψει τη βύθισή του;
 Ποιες υδατοστεγείς θύρες ήταν κλειστές - ανοιχτές στο σκάφος;
 Ποια κλίση έλαβε το πλοίο μετά την πρόσκρουση και υπό ποια γωνία κλίσης βυθίσθηκε;
 Πόσο χρόνο παρέμεινε στην επιφάνεια της θάλασσας το πλοίο και σε ποια θέση;
 Ηταν δυνατή η χρήση όλων των σωστικών μέσων μετά την πρόσκρουση και εάν όχι, γιατί;
 Ποιοι παράγοντες οδήγησαν στην πρόσκρουση του πλοίου στη βραχονησία «Πόρτες»;
 Ποια ναυτιλιακά όργανα - βοηθήματα διέθετε σε λειτουργία το πλοίο και ποια η κατάλληλότητά τους;
 Υπήρχε σύστημα τηλεχειρισμού και παρακολούθησης της λειτουργίας των προωστηρίων μηχανών και των ηλεκτροπαραγωγών ζευγών από τη γέφυρα;
 Η εγκατάλειψη του πλοίου έγινε σύμφωνα με τους κανόνες της ναυτικής τέχνης και εμπειρίας;
 Τα σωστικά μέσα του πλοίου βρίσκονταν στην πρέπουσα κατάσταση;
 Ποιος ή ποιοι παράγοντες επέδρασαν, ώστε το πλοίο να μην ακολουθήσει την ενδεδειγμένη, λόγω της ύπαρξης ναυτιλιακών κινδύνων στη θαλάσσια περιοχή του ατυχήματος, πορεία προς την πρόσβασή του στο λιμάνι της Πάρου;
 Πού, κατά την άποψή σας, οφείλεται το ναυτικό ατύχημα της Πάρου;
 Τηρήθηκαν τα προβλεπόμενα από τον ISM CΟDE (πιστοποιητικό ασφάλειας);
Η σύνταξη του πορίσματος που αναμένεται να καθυστερήσει αρκετά πέραν της προθεσμίας του ενός μηνός, θα είναι καθοριστική για την απόδοση των τελικών ευθυνών.
nΑπό το γραφείο του εφέτη στη Σύρο θα περάσουν σύντομα για απολογία και οι υπεύθυνοι της Minoan Flying Dolphin, οι οποίοι θα ελεγχθούν τόσο για την καταλληλότητα του προσωπικού που χρησιμοποιούσαν όσο και για το αξιόπλοο του πλοίου. 
Μαζί τους θα κληθούν να δώσουν λόγο και οι επιθεωρητές του ΥΕΝ.
Στη ναυπηγοεπισκευαστική ζώνη του Περάματος, αν κι έχει γεμίσει από επιβατηγά-οχηματαγωγά πλοία της ελληνικής ακτοπλοΐας, δεν ακούς τα ματσακόνια να χτυπάνε... Οι εργασίες στα πλοία που «έδεσαν» μετά από την απόφαση του υπουργείου Εμπορικής Ναυτιλίας είναι κυρίως εσωτερικές. 
Κλιμάκια ηλεκτρολόγων ήδη εργάζονται για να τοποθετήσουν τα συστήματα πυρασφάλειας και πυρανίχνευσης που έλειπαν από τα βαπόρια όπως προέβλεπαν οι κοινοτικοί κανονισμοί, τους οποίους έσπευσε να εφαρμόσει εν μία νυκτί το YEN.  
«Κίνηση εντυπωσιασμού» τη χαρακτήρισαν οι εργαζόμενοι στην ακτοπλοΐα και αναφέρουν ως κωμικοτραγικό το γεγονός ότι λίγη ώρα μετά την απόφαση να «δέσουν» 65 πλοία, μια νεότερη ανακοίνωση εξαιρούσε τουλάχιστον 10, τα οποία άλλαξαν κατηγορία και εκτελούν κανονικά δρομολόγια!
 Εκπρόσωποι ακτοπλοΐκών εταιρειών συμφώνησαν με τους επιπλέον όρους ασφαλείας, ωστόσο διαφωνούν με το χρόνο που επέλεξε το ΥΕΝ για να τους «υποχρεώσει»... Είναι γνωστό άλλωστε ότι τον Οκτώβριο οι εταιρείες, με τη λήξη της τουριστικής περιόδου, κάνουν τις ετήσιες συντηρήσεις των πλοίων τους, οπότε και θα γίνονταν οι σχετικές εργασίες, «χωρίς υπουργικές υποδείξεις και αφορισμούς»... 
 Στο Πέραμα οι εργάτες κάνουν συνοπτικά σχόλια για την αιφνίδια απόφαση του ΥΕΝ και διερωτώνται γιατί 5 ημέρες μετά το ναυάγιο παρουσιάστηκε το ξαφνικό ενδιαφέρον του υπουργείου. «Κατόπιν εορτής διαπίστωσαν ότι τα πλοία κινούνται παράνομα χωρίς συστήματα πυρασφάλειας;»
Eκπληκτοι διαπιστώσαμε στο Πέραμα ότι αρκετά από τα πλοία της «λίστας Παπουτσή» ήταν δεμένα από καιρό για τις συγκεκριμένες επισκευές κι όμως συμπεριελήφθησαν στους καταλόγους του υπουργείου. Ενα από αυτά ήταν το πλοίο «Δημητρούλα» της G.A. Ferries: «Εχουμε δέσει από τις 6 Σεπτεμβρίου για την καθιερωμένη ετήσια επιθεώρηση και όσα αναφέρει το ΥΕΝ έχουν από καιρό γίνει στο πλοίο» μας είπε ο πλοίαρχος, Ιωάννης Μαναλής. Πραγματικά, στο πλοίο είχαν ήδη ολοκληρωθεί οι εργασίες εγκατάστασης συστήματος πυρασφάλειας και γινόταν συντήρηση των μηχανών.
«Με τις εργασίες αυτές εξασφαλίζεται περισσότερο η ασφάλεια των επιβατών και του πληρώματος» μας είπε ο κ. Μαναλής, διευκρίνισε όμως ότι δεν θεωρεί ότι «υπήρχε τεράστιο κενό στην ασφάλεια των επιβαινόντων τα προηγούμενα χρόνια, αλλά ήρθε η ώρα για τον εκσυγχρονισμό των πλοίων».
 Η κατάσταση πάντως δεν είναι ευχάριστη ούτε στο λιμάνι του Πειραιά. Οσα πλοία δεν έχουν δέσει για επισκευές περνούν από ασκήσεις... πανικού. Ανώνυμες καταγγελίες, άλλοτε για ρήγμα στα ύφαλα κι άλλοτε για βλάβη στο τιμόνι ή στη μηχανή έχουν αναστατώσει τη ζωή των επιβατών και των πληρωμάτων. Οι καπετάνιοι μάλιστα προειδοποιούν ότι θα καταθέσουν τα διπλώματά τους, εάν συνεχιστούν οι κατηγορίες σε βάρος τους αλλά και να υποχρεώνονται μετά από ανυπόστατες καταγγελίες, ακόμη και σε «τεστ ντράιβ», όπως συνέβη στο «Aλκαίος», για να διαπιστωθεί ότι τα καράβια είναι αξιόπλοα.
 Την ίδια ώρα, απομονωμένα από την υπόλοιπη Ελλάδα βρίσκονται πολλά νησιά του Αιγαίου και με τις προμήθειες σε τρόφιμα να λιγοστεύουν, ύστερα από την αναστάτωση που επικρατεί στα δρομολόγια.
Οι κάτοικοι της Λήμνου εκφράζουν την αγανάκτησή τους για την κατάσταση, λέγοντας με πικρή ειρωνεία ότι «οι νησιώτες θα πληρώσουν και το μαχαίρι και το κόκαλο...». 
Ηδη αρχίζουν να παρατηρούνται τα πρώτα προβλήματα στην τροφοδοσία της αγοράς με οπωροκηπευτικά και νωπά προϊόντα, που προμηθεύονται από τη βόρεια Ελλάδα, καθώς στο νησί επί μία εβδομάδα δεν έχει προσεγγίσει καράβι. Ο δήμαρχος του νησιού, Κώστας Σάμπαλος, μας είπε ότι «μας αντιμετωπίζουν λες και η Λήμνος έχει διαγραφεί από το χάρτη». 
