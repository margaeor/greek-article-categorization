Οι «συνήθεις ύποπτοι» βρέθηκαν γι' άλλη μια φορά στο στόχαστρο του αρχιεπισκόπου Χριστόδουλου. Και βεβαίως, «συνήθεις ύποπτοι» δεν είναι άλλοι από την κυβέρνηση, τον υπουργό Δικαιοσύνης, τους διανούμενους και τα μέσα ενημέρωσης.
 Σε συνέντευξη που έδωσε στο περιοδικό της Αρχιεπισκοπής «Τόλμη», ο Χριστόδουλος δηλώνει ότι ο ίδιος και άλλοι ιεράρχες έκαναν ένα και μοναδικό λάθος. Υποστηρίζει ότι «μπορεί στον προφορικό λόγο να ξεπεράσαμε, κάποτε, το όριο της έξαρσης. Μπορεί να ανεβάσαμε σε κάποια ομιλία μας τους τόνους, από το
συναίσθημα ότι μαχόμεθα υπέρ του δικαίου και της αλήθειας». Λέει ακόμη ότι το αίτημα της αναγραφής του θρησκεύματος έχει χαρακτήρα συμβολικό και ομολογιακό.
 Σύμφωνα με τη συνέντευξη που παραχώρησε ο Αρχιεπίσκοπος στο περιοδικό της Αρχιεπισκοπής: «H παρούσα κρίση της Εκκλησίας με την Πολιτεία έφερε στην επιφάνεια απωθημένα πολλών συμπολιτών μας κατά της Εκκλησίας. Απωθημένα που προκαλούν στις ψυχές τους διαστροφή της πραγματικότητας...».
 Και ξεκινά ο εξάψαλμος κατά των μέσων ενημέρωσης που παράγουν «αποπληροφόρηση», σημειώνοντας ότι «όλα τα ΜΜΕ, στην Ελλάδα και το εξωτερικό, την αναπαράγουν, ώστε διά της επαναλήψεως να επιβληθεί ως αληθινή, κατά τη γνωστή αρχή του Γκέμπελς. Αυτό, ατυχώς, δεν συμβαίνει μόνο τώρα σε βάρος της Εκκλησίας».
 Και συνεχίζει με τους διανοούμενους: «Κάθε Κυριακή σχεδόν, υποστηρίζει, οι εσωτερικές σελίδες κάποιων εφημερίδων βρίθουν από άρθρα που γράφουν επιστήμονες με βαρύγδουπους τίτλους και με τα οποία επιχειρείται συστηματικά σε βάρος του ελληνικού λαού, με τη μέθοδο της μυθοπλασίας, ο βιασμός της Iστορίας και η "εξέγερση" κατά της μεταφυσικής. Σύμφωνα με τους διανοούμενους αυτούς, Χριστιανισμός και Ελληνισμός είναι έννοιες ασύμβατες και η Εκκλησία στάθηκε εμπόδιο στην επιστημονική πρόοδο, έστω κι αν οι πλείστοι των Ελλήνων διαφωτιστών ήσαν κληρικοί». Και σε άλλο σημείο υποστηρίζει: «Πρέπει να προσθέσω ότι όσοι έχουν αυτές τις απόψεις είναι ελάχιστοι και αντίθετοι προς την παράδοση του λαού μας, λαού με τον οποίο ουδέποτε ζυμώθηκαν και τον οποίο αποστρέφονται και βαθύτατα περιφρονούν. Ολοι αυτοί, αποκομμένοι από τις θρησκευτικές και κοινωνικές μας παραδόσεις, όπως επίσης από την ψυχή και την καρδιά του λαού, νόμισαν ότι θα μπορούσαν χωρίς δυσκολία να τον αλλάξουν...».
 Τη σκυτάλη παίρνει ο υπουργός Δικαιοσύνης: «...Ο κ. Σταθόπουλος μιλάει για την
αποθρησκειοποίηση του κράτους ευκαίρως - ακαίρως και μιλάει και τώρα ως υπουργός, με την κάλυψη μάλιστα του κ. κυβερνητικού εκπροσώπου».
