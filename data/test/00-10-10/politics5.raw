 Μόνο με επιτάχυνση του κυβερνητικού έργου πιστεύει ο πρωθυπουργός ότι μπορεί να
ανατρέψει το σημερινό βαρύ κλίμα και να βελτιώσει την εικόνα της κυβέρνησής του.
 «Δεν είναι καλό το κλίμα, αλλά δεν υπάρχουν και μαγικές συνταγές για τη βελτίωσή του. Μόνο αν πατήσουμε δυνατά το "γκάζι" και αντιμετωπίσουμε τα προβλήματα, μπορούμε να έχουμε αποτέλεσμα», λένε στενοί συνεργάτες του.
 Το κλίμα των τελευταίων ημερών συζητήθηκε στη χθεσινή καθιερωμένη συνάντηση του Κ. Σημίτη με τους συνεργάτες του, από την οποία βγήκε το συμπέρασμα που προαναφέραμε. Ο κ. Σημίτης, κατά τα φαινόμενα, δεν προτίθεται να καταφύγει σε «κλασικές» πολιτικές συνταγές (ανασχηματισμός κ.ά.), καθώς δεν πιστεύει στην αποτελεσματικότητά τους. Ο ίδιος φέρεται αποφασισμένος να κάνει περισσότερο αισθητή την παρουσία του το επόμενο διάστημα, καθώς έχει εκτιμηθεί ότι σε ανάλογες περιπτώσεις στο παρελθόν, η παρέμβασή του έφερε αποτέλεσμα. Συνεργάτες του μας προϊδεάζουν ότι ο κ. Σημίτης θα πάρει κάποιες πρωτοβουλίες,
αλλά δεν είναι σε θέση να τις προσδιορίσουν.
 Χθες ο πρωθυπουργός έκανε νέα αναφορά στις «δύο Ελλάδες» και όσα είπε ερμηνεύθηκαν ως άλλη μία αιχμή για την «ηχηρή απουσία» των κορυφαίων υπουργών το τελευταίο διάστημα. «Εχουμε, πράγματι, διαφορετικές Ελλάδες. Την Ελλάδα της
επιτυχίας και των επιδόσεων και εκείνη που απλώς παρακολουθεί από απόσταση. Την Ελλάδα της ευθύνης, αλλά και την Ελλάδα της χαλαρής στάσης», είπε ο κ. Σημίτης υποδεχόμενος στο μέγαρο Μαξίμου τους ολυμπιονίκες (ρεπορτάζ σελ. 51).
 Μια απάντηση με νόημα έδωσε και ο κυβερνητικός εκπρόσωπος όταν ρωτήθηκε για την κριτική που άσκησαν ορισμένα στελέχη στη συνεδρίαση της Κεντρικής Επιτροπής του ΠΑΣΟΚ. «Δεν τίθεται θέμα διάστασης κυβέρνησης και κόμματος. Αλλωστε, σε κορυφαίο επίπεδο, τόσο στην κυβέρνηση όσο και στο Κίνημα, τα όργανα στελεχώνονται από τα ίδια πρόσωπα», είπε ο Δ. Ρέππας και η αναφορά του αυτή ερμηνεύθηκε ως αιχμή για τη στάση κάποιων από τους κορυφαίους υπουργούς.
 Πάντως, ο Κώστας Λαλιώτης έλυσε χθες τη σιωπή του και πέρασε στην αντεπίθεση, αρνούμενος την κατηγορία ότι όλες αυτές τις μέρες σιωπούσε και δεν στήριξε τον
πρωθυπουργό και την κυβέρνηση. «Δεν υπάρχει σιωπή. Η στήριξη στον πρωθυπουργό είναι δεδομένη», είπε ο υπουργός στο ραδιοσταθμό «Φλας». Και πρόσθεσε με νόημα: «Καθένας επιλέγει τον τρόπο του να στηρίζει την κυβέρνηση και τον πρωθυπουργό. Εγώ επιλέγω να είμαι παρών με το δημιουργικό έργο μου». Ο κ. Λαλιώτης έκανε, μάλιστα, σαφή αντιδιαστολή μεταξύ «δημιουργικών» και «φλύαρων»
πολιτικών, οι οποίοι -όπως εξήγησε- συμπεριφέρονται σαν σχολιαστές γεγονότων.
 Ο υπουργός ΠΕΧΩΔΕ εμφανίστηκε βέβαιος ότι το σημερινό κλίμα μπορεί να αλλάξει,
αν η κυβέρνηση αντιδράσει με σχέδιο. «Και άλλες φορές η κυβέρνηση και το ΠΑΣΟΚ
έχουν αντιμετωπίσει δυσμενέστατο κλίμα. Μπορούμε να αναλάβουμε σημαντικές πρωτοβουλίες και πιστεύω ότι οι επόμενοι μήνες θα είναι τελείως διαφορετικοί»,
 Ο Στ. Παπαθεμελής αντέδρασε στα περί «φλύαρων» πολιτικών του κ. Λαλιώτη και τον χαρακτήρισε Πόντιο Πιλάτο. «Αυτοί είναι οι διάφοροι Πόντιοι Πιλάτοι, τους οποίους έχει φτιάξει ο Σημίτης και ο Ανδρέας Παπανδρέου και αυτοί είναι που παίζουν τα παιχνίδια τους», φέρεται να είπε ο κ. Παπαθεμελής στο ραδιοσταθμό «Χρώμα».
  «Θα μπορούσαμε να είμαστε περισσότεροι σ' αυτά τα μεγάλα γεγονότα», είπε ο υπουργός Επικρατείας Μιλτ. Παπαϊωάννου, αναφερόμενος στη «σιωπή» των κορυφαίων
στελεχών, για την οποία τόσος λόγος έγινε τις τελευταίες μέρες.
