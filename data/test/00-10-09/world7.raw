Με οικονομική υποστήριξη της Γιουγκοσλαβίας, ακόμη και πριν από την επίσημη άρση των κυρώσεων που αναμένεται σήμερα, αντιδρά η διεθνής κοινότητα στη μετάβαση της εξουσίας στη χώρα ενώ διατηρεί διφορούμενη στάση σχετικά με το πολιτικό μέλλον του Σλόμπονταν Μιλόσεβιτς και την παραπομπή του στο Διεθνές Ποινικό Δικαστήριο της Χάγης. Σύμφωνα με δηλώσεις ανώτατων αξιωματούχων της Ευρωπαϊκής Ενωσης καθώς και πολλών κρατών μελών, η ΕΕ αναμένεται να προχωρήσει στη μερική άρση των οικονομικών κυρώσεων εναντίον της Γιουγκοσλαβίας. Κατά τη σημερινή συνάντηση των Υπουργών Εξωτερικών των Δεκαπέντε στις Βρυξέλλες αναμένεται να αποφασιστεί η άρση της απαγόρευσης των εμπορικών πτήσεων στη Γιουγκοσλαβία και του εμπάργκο πετρελαίου που επιβλήθηκε στη Σερβία κατά τη διάρκεια του πολέμου στο Κόσοβο το 1999. Επιπλέον, ο πρόεδρος της Ευρωπαϊκής Επιτροπής, Ρομάνο Πρόντι, δήλωσε στη γερμανική εφημερίδα Μπιλντ ότι η ΕΕ ετοιμάζει ένα πακέτο επείγουσας βοήθειας για τη Γιουγκοσλαβία αξίας 2 δισεκατομμυρίων ευρώ.
Ακόμη όμως και πριν την επίσημη απόφαση η Γερμανία προχωρά στην απελευθέρωση κονδυλίων ενός εκατομμυρίου ευρώ για μια διεθνή επιχείρηση καθαρισμού του Δούναβη από τα απόβλητα των νατοϊκών βομβαρδισμών. Οπως μάλιστα ανακοίνωσε χθες το γερμανικό Υπουργείο Εξωτερικών, μισό περίπου εκατομμύριο ευρώ έχει μεταφερθεί ήδη από την Παρασκευή. Ο Υπουργός Εξωτερικών, Γιόσκα Φίσερ, δήλωσε ότι η χώρα του επιθμεί να αποκαταστήσει τις διπλωματικές σχέσεις με τη Γιουγκοσλαβία το συντομότερο δυνατό σε μια περαιτέρω προσπάθειας ενίσχυσης του Β. Κοστούνιτσα στην εξουσία. Ο Μιλόσεβιτς Διφορούμενη είναι προς το παρόν η στάση της διεθνούς κοινότητας όσον αφορά την τύχη του Σ. Μιλόσεβιτς, με ορισμένους αξιωματούχους να τάσσονται κατηγορηματικά υπέρ της αποχώρησής του από τη Γιουγκοσλαβία και της παραπομπής του στο δικαστήριο της Χάγης και κάποιους ν' αφήνουν το ζήτημα ανοιχτό. Στη δεύτερη κατηγορία φαίνεται ν'ανήκουν η Αμερικανίδα Υπουργός Εξωτερικών, Μαντλίν Ολμπράιτ, και ο Υπατος εκπρόσωπος της ΕΕ για θέματα εξωτερικής πολιτικής, Χαβιέ Σολάνα. Οπως δήλωσε ο κ. Σολάνα στη γερμανική εφημερίδα Ντι Βελτ, η ΕΕ θα είναι υπομονετική και δε θα πιέσει προς το παρόνΣ το νέο πρόεδρο της Γιουγκοσλαβίας να παραπέμψει το Μιλόσεβιτς στη Χάγη. Αν και διευκρίνισε ότι είναι αδύνατο για κάποιον που κατηγορείται για εγκλήματα πολέμου να διαδραματίσει πολιτικό ρόλο στη δημοκρατική Γιουγκοσλαβία, τόνισε ότι Κοστούνιτσα χρειάζεται χρόνο για να πάρει στα χέρια του τον έλεγχο της κατάστασης, ανάγκη που κατανοεί η ΕΕ. Οσο για τη Μ. Αλμπράιτ, απέφυγε να τοποθετηθεί με σαφήνεια για το εάν η αμερικανική κυβέρνηση πρέπει να συνεχίσει να ζητά την παραπομπή του Μιλόσεβιτς.  Μιλώντας στον τηλεοπτικό σταθμό NBC η Αμερικανίδα Υπουργός τάχθηκε υπέρ του σεβασμού της νομιμότητας και υπέρ του δικαστηρίου της Χάγης αλλά δεν απάντησε ευθέως στο ερώτημα για παραπομπή ή όχι του πρώην προέδρου της Γιουγκοσλαβίας. Υπέρ της απομάκρυνσης του Μιλόσεβιτς από την πολιτική ζωή της χώρας έχουν ταχθεί μεταξύ άλλων ο Υπουργός Εξωτερικών της Γαλλίας, Ιμπέρ Βεντρίν, και υπέρ της παραπομπής του ο Βρετανός ομόλογός του, Ρόμπιν Κουκ, και ο Επίτροπος Εξωτερικών Υποθέσεων της ΕΕ, Κρις Πάτεν. (Ασ. Πρες-Γαλλικό-ΑΠΕ-Ρόιτερς) 
