«Σίγουρα το αποτέλεσμα μας απογοητεύει και τώρα θα χρειαστεί να δούμε με διαφορετικό μάτι τα υπόλοιπα παιχνίδια. Για μια ώρα παίξαμε άσχημα κόντρα στην Ελλάδα, αλλά στο τελευταίο ημίωρο ανεβάσαμε την απόδοσή μας και δικαιούμασταν ένα γκολ βάσει των ευκαιριών. Δεν λέω με αυτό ότι δεν άξιζε η Ελλάδα τη νίκη. Το αποτέλεσμα είναι δίκαιο και πρέπει να το δεχτούμε. Η Ελλάδα ήταν πιο αποφασιστική και έπαιξε ως ομάδα σε αντίθεση με εμάς, που το μυαλό μας ήταν έξω από το γήπεδο». Και ο Γιάρι Λιτμάνεν κατέληξε: «Τώρα πρέπει να δώσουμε τον καλύτερό μας εαυτό για να κερδίσουμε την Αγγλία. Νομίζω πως μπορούμε να τα καταφέρουμε. Αρκεί να μην παρουσιαστούμε όπως σήμερα. Θα χρειαστεί να δώσουμε τα πάντα για τη νίκη. Δεν είμαι ευχαριστημένος από τον εαυτό μου σήμερα. Θα ήμουν μόνο αν κέρδιζε η ομάδα». Ο μεσοεπιθετικός της Χέρενφεϊν Μίκα Νούρμελα υποστήριξε: «Ηταν πολύ δύσκολο παιχνίδι, το οποίο κρίθηκε στις λεπτομέρειες. Αν πετυχαίναμε πρώτοι γκολ, τότε τα πράγματα θα ήταν διαφορετικά. Ισως και να κερδίζαμε το ματς. Τώρα όμως, πρέπει να κοιτάξουμε μπροστά και να δούμε ότι μας περιμένει ένα δύσκολο παιχνίδι με την Αγγλία το οποίο πρέπει να κερδίσουμε. Ηρθαμε για την ισοπαλία, αλλά δεν τα καταφέραμε. Πληρώσαμε το γεγονός ότι δεν ρισκάραμε από την αρχή. Τώρα δεν μπορούμε να αλλάξουμε τα πράγματα. Το σκορ πάντως είναι δίκαιο για την Ελλάδα και τώρα πιστεύω ότι έχει ελπίδες να κυνηγήσει τη δεύτερη θέση». Ο αμυντικός της Βίκινγκ Χάνου Τίχινεν δήλωσε: «Ηταν πολύ απογοητευτικός ο τρόπος με τον οποίο χάσαμε. Καταφέραμε επί μία ώρα να κρατήσουμε μακριά από την περιοχή μας τους επιθετικούς της ελληνικής ομάδας, αλλά μία φορά που χάσαμε τον Λυμπερόπουλο το πληρώσαμε. Θα μπορούσαμε να αποφύγουμε αυτή τη φάση, αν δεν γινόταν ένα λάθος στο κέντρο του γηπέδου. Στα τελευταία λεπτά προσπαθήσαμε να γυρίσουμε το παιχνίδι, ρισκάραμε, βγήκαμε πιο μπροστά, αλλά δυστυχώς δεν πήραμε την ισοπαλία. Φαίνεται ότι ξυπνήσαμε λίγο αργά».
