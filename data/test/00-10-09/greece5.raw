Οι ταυτότητες είναι το θέμα που θα κυριαρχήσει τις επόμενες ημέρες στο εσωτερικό της Εκκλησίας, καθώς από αύριο ξεκινά τις συνεδριάσεις της η Ιεραρχία.
 Πρωταγωνιστής θα είναι και πάλι ο αρχιεπίσκοπος Χριστόδουλος, που την Τετάρτη θα μιλήσει για το θέμα των ταυτοτήτων καθώς και για τη συλλογή των υπογραφών. Και το βασικό ερώτημα που θα τεθεί από τον Χριστόδουλο στους αρχιερείς είναι «τι θα κάνουμε με τη συλλογή των υπογραφών. Θα συνεχίσουμε ή θα σταματήσουμε; ». Ο λόγος του θα έχει το γενικό τίτλο: «Διαπιστώσεις και προβληματισμοί, προκύπτοντες εκ της προσφάτου κρίσεως εις τας σχέσεις Εκκλησίας - Πολιτείας». Αμέσως μετά τον αρχιεπίσκοπο, ο μητροπολίτης Ναυπάκτου
Ιερόθεος θα ενημερώσει την Ιεραρχία για το θέμα των ταυτοτήτων. Θα υποβάλει κάποιες προτάσεις και θα στη συνέχεια αναμένεται να γίνει ονομαστική ψηφοφορία. Σύμφωνα με εκκλησιαστικές πηγές, οι ιεράρχες «θα κληθούν να αναλάβουν ο καθένας τις ευθύνες του για το θέμα».
 - Την πρώτη ημέρα των εργασιών της Συνόδου της Ιεραρχίας, δηλαδή αύριο, ο μητροπολίτης Μεσσηνίας Χρυσόστομος θα ασχοληθεί με ένα θέμα που ίσως δημιουργήσει τριγμούς στις σχέσεις της Εκκλησίας της Ελλάδας με το Οικουμενικό
Πατριαρχείο. Πίσω από το γενικό τίτλο «Μαρτυρία και η προσφορά της Εκκλησίας της Ελλάδος εις το Εθνος, την Ορθοδοξίαν και την Οικουμένην», θα γίνει αναφορά
στην ανακήρυξη του Αυτοκεφάλου της Ελλαδικής Εκκλησίας και όπως είναι φυσικό θα γίνει και αναφορά στις σχέσεις Φαναρίου και Ελλαδικής Εκκλησίας.
 - Την ίδια ημέρα ο μητροπολίτης Δημητριάδος Ιγνάτιος θα μιλήσει για την «Ορθόδοξη Εκκλησία και Ενοποιημένη Ευρώπη (Παγκοσμιοποίηση) ».
 - Την Πέμπτη θα είναι η σειρά του μητροπολίτη Αλεξανδρουπόλεως Aνθιμου ο οποίος θα μιλήσει για την «Ελλάδα ως χώρα φιλοξενίας μεταναστών. Ηθικά, εθνικά, θρησκευτικά και κοινωνικά προβλήματα. Η συμβολή της Εκκλησίας εις την αντιμετώπισιν αυτών ως και του ρατσισμού».
 - Την Παρασκευή οι ιεράρχες θα ασχοληθούν με την πλήρωση θέσεων βοηθών επισκόπων στο Διορθόδοξο Κέντρο της Εκκλησίας της Ελλάδας και του διευθυντή του γραφείου Tύπου της Εκκλησίας της Ελλάδας στις Βρυξέλλες.
