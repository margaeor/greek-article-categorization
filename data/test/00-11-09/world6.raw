Σημαντικές εξελίξεις σημειώνονται στην πολιτική σκηνή της Αλβανίας, όπου ο πρωθυπουργός Ιλίρ Μέτα πραγματοποίησε χθες τον ανασχηματισμό της κυβέρνησής του που αναμενόταν ήδη, ενώ από την πλευρά της αντιπολίτευσης έγινε και δημόσια γνωστό ότι ετοιμάζεται διάσπαση του Δημοκρατικού Κόμματος του Σαλί Μπερίσα. 
 Σχετικά με τον ανασχηματισμό της κυβέρνησης, ο οποίος πάντως είναι μικρότερης έκτασης από όσο αναμενόταν, πραγματοποιήθηκε προχθές συνάντηση του πρωθυπουργού Μέτα με τον ηγέτη του Σοσιαλιστικού Κόμματος Φατός Νάνο και τον πρόεδρο της χώρας Ρετζέπ Μεϊντάνι, ενώ το ίδιο θέμα απασχόλησε ταυτόχρονα και μια σύσκεψη των μελών της κοινοβουλευτικής ομάδας του Σοσιαλιστικού Κόμματος. 
 Κύριο θέμα και στις δύο αυτές συναντήσεις ήταν η απομάκρυνση από το υπουργείο Δημόσιας Tάξης του Σπαρτάκ Πότσι, εις βάρος του οποίου έχουν διατυπωθεί διάφορες κατηγορίες, ακόμα και για διαφθορά. Ετσι, ο Πότσι μετακινήθηκε στο υπουργείο Δημόσιων Eργων, ενώ τη δημόσια τάξη ανέλαβε ο μέχρι προχθές υπουργός
Aμυνας Ιλίρ Γκιόνι, στη θέση του οποίου τοποθετήθηκε ο πρώην πρόεδρος της κοινοβουλευτικής ομάδας του Σοσιαλιστικού Κόμματος Ισμαήλ Λέσι.
 Αναφορικά με τις αλλαγές στο Δημοκρατικό Κόμμα, φαίνεται ότι ήδη έχει ληφθεί απόφαση για την αποχώρηση μιας ομάδας στελεχών του που θα δημιουργήσουν ένα νέο πολιτικό κόμμα, με την επωνυμία «Νέο Δημοκρατικό Κόμμα», την ηγεσία του οποίου θα αποτελούν ο πρώην πρόεδρος του Δημοκρατικού Κόμματος και υπουργός Eξωτερικών Τριτάν Σέχου, ο πρώην δήμαρχος των Τιράνων Αλμπερτ Μπρόικα και ο Ιλι Βεϊσίου, από τα σοβαρότερα στελέχη του κόμματος του Σαλί Μπερίσα.
 Χαρακτηριστικά, ο Μπρόικα, εκφράζοντας και την υπόλοιπη ομάδα, δήλωσε ότι «αυτή είναι η κατάλληλη στιγμή για τη δημιουργία του νέου κόμματος, αφού οι μεταρρυθμίσεις που πρέπει να γίνουν στο Δημοκρατικό Κόμμα δεν είναι δυνατό να πραγματοποιηθούν από την ηγεσία του Μπερίσα».
 Η απόφαση αυτή, ωστόσο, διασπά τη φράξια του Δημοκρατικού Κόμματος που αντιτίθεται στον Μπερίσα, καθώς μία άλλη ομάδα, υπό τον Γκενς Πόλο και άλλους,
προτιμά να παραμείνει στο κόμμα και να παλέψει μέσα από αυτό για τις αλλαγές που πρέπει να γίνουν στις δομές και στην ηγεσία του.
 Ετσι κι αλλιώς όμως η αποχώρηση της ομάδας του Σέχου θα αποτελέσει πλήγμα για τον Σαλί Μπερίσα, τη στιγμή μάλιστα που εντείνει την πολεμική του κατά της κυβέρνησης των Σοσιαλιστών, με πρόσχημα τις παρατυπίες που καταγγέλλει ότι έγιναν στις πρόσφατες δημοτικές εκλογές. 
