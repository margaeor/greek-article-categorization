 Μέσα από τα μανιασμένα κύματα, ανοιχτά της Πάρου, όπου δεκάδες άνθρωποι άφησαν
την τελευταία τους πνοή, αναδύθηκε ένας έρωτας. Η ιστορία της Ταμάρα και του Ντιέγκο μοιάζει κινηματογραφική και θυμίζει πολύ το διάσημο ζευγάρι που υποδύθηκαν στον «Τιτανικό» ο Λεονάρντο Ντι Κάπριο και η Κέιτ Ουίνσλετ. Είναι όμως αληθινή και σύντομα θα καταλήξει σε γάμο.
 Η 29χρονη Αυστραλή Ταμάρα Πιρτ ταξίδευε με το «Εξπρές Σάμινα» όταν συνέβη το τρομερό ναυάγιο. Ξαφνικά, βρέθηκε να κολυμπά στη μέση του πελάγους. Το ίδιο αιφνίδια, από το πουθενά, βρέθηκε δίπλα της ένας νεαρός που την άρπαξε και της
έδινε κουράγιο να συνεχίσει την πάλη με τα κύματα. Αρκετές ώρες αργότερα τους περισυνέλεξε ένα αλιευτικό και σώοι βγήκαν και οι δυο στη στεριά.
 Δύο ημέρες μετά τη σωτηρία τους, ο νεαρός, ο 29χρονος Βραζιλιάνος φούρναρης Ντιέγκο Σανταλάν, τη ζήτησε σε γάμο. Την ιστορία τους διηγήθηκε η ίδια η Ταμάρα στη βρετανική εφημερίδα «Νιους οφ δε Ουόρλντ».
 «Αν δεν ήταν ο Ντιέγκο, δεν θα ήμουν εδώ. Πίστευα ότι θα πέθαινα αλλά εκείνος με κράτησε, καθώς παλεύαμε αβοήθητοι μέσα στα σωσίβιά μας και μου έλεγε συνέχεια ότι όλα θα πάνε καλά. Δεν μπορώ να περιγράψω τα συναισθήματά μου γι' αυτόν. Δεν μπορώ να μας φανταστώ χώρια. Ποτέ δεν πίστευα ότι θα έβρισκα την πραγματική αγάπη μ'αυτόν τον τρόπο», δηλώνει συγκινημένη η Ταμάρα.
 Η νεαρή Αυστραλή θα πήγαινε στο Λονδίνο για να δει συγγενείς και φίλους και σ'
αυτήν την πόλη είναι αποφασισμένη να ζήσει μαζί με τον Ντιέγκο, ο οποίος θα μετακομίσει από τη Βραζιλία.
 Το μόνο πρόβλημα τώρα είναι ότι η Ταμάρα θα πρέπει να ανακοινώσει στον αρραβωνιαστικό της ότι τον χωρίζει. «Θα του το πω αλλά δεν ξέρω πώς. Η συνάντησή μου με τον Ντιέγκο μου έδωσε να καταλάβω ότι τα συναισθήματά μου για
τον αρραβωνιαστικό μου δεν ήταν αρκετά δυνατά. Οταν έρχεσαι τόσο κοντά στο θάνατο καταλαβαίνεις πόσο πολύτιμη είναι η ζωή. Από τώρα και στο εξής δεν θα αφήνω να περνάει ούτε στιγμή ανεκμετάλλευτη», ορκίζεται η Ταμάρα.
 «Είμαστε συντετριμμένοι από τις ανθρώπινες απώλειες», λέει δίπλα της ο Ντιέγκο. «Αλλά να που ένα κομμάτι ευτυχίας βγαίνει από αυτήν την τραγωδία».
