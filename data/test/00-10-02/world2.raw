 Με κοινή βάση τη νίκη του Κοστούνιτσα στις εκλογές, η διεθνής κοινότητα ασκεί ασφυκτικές πιέσεις στο Βελιγράδι, καθώς κάθε χώρα ή ομάδα χωρών προσπαθεί να είναι εκείνη που θα συμβάλει σε μια ομαλή διέξοδο στο γιουγκοσλαβικό δράμα, εξασφαλίζοντας έτσι για λογαριασμό της το μέγιστο της επιρροής στο μέλλον.
 Σύμφωνα με ανακοίνωση της γερμανικής κυβέρνησης, ο Γερμανός καγκελάριος, Γκέρχαρντ Σρέντερ και ο πρόεδρος της Ρωσίας, Βλαντιμίρ Πούτιν, κατά τη διάρκεια τηλεφωνικής συνομιλίας τους «συμφώνησαν στην εκτίμηση πως η εκλογική νίκη του Βόιοσλαφ Κοστούνιτσα εκφράζει τη θέληση του σερβικού λαού για μια δημοκρατική αλλαγή στη Γιουγκοσλαβία».
 Στην ανακοίνωση αναφέρεται πως οι δύο ηγέτες, που είχαν συναντηθεί στη Μόσχα αμέσως μετά τις εκλογές στη Γιουγκοσλαβία, «συζήτησαν σχετικά με το πώς αυτή (η αλλαγή) μπορεί να πραγματοποιηθεί ειρηνικά και με ποιο τρόπο μπορεί να συμβάλει η διεθνής κοινότητα. Προειδοποίησαν ότι δεν πρέπει να γίνει κανένα βήμα που θα μπορούσε να οδηγήσει σε βία».
 Το Κρεμλίνο, πάντως, δεν επιβεβαίωσε ούτε διέψευσε την πληροφορία αυτή, συνεχίζοντας την πολιτική της σιωπής των τελευταίων ημερών, παρά τις αλλεπάλληλες ανακοινώσεις δυτικών αξιωματούχων για συμφωνία με τη Ρωσία. Ο γραμματέας του ρωσικού Συμβουλίου Ασφαλείας, Σεργκέι Ιβάνοφ, προσπάθησε χθες να ισορροπήσει ανάμεσα στη Δύση και το Βελιγράδι, επικρίνοντας από τη μια τον «εκνευρισμό» των δυτικών χωρών για τις εξελίξεις στη Γιουγκοσλαβία, τονίζοντας
όμως από την άλλη πως «αυτός που θέλει να κερδίσει τις εκλογές, είναι σημαντικό να νομιμοποιείται στα μάτια της διεθνούς κοινότητας και στα μάτια του λαού του».
 Η σιωπή αυτή οφείλεται ενδεχομένως στις υπό εξέλιξη διπλωματικές προσπάθειες της Ρωσίας. Το Σάββατο, ο Πούτιν ανακοίνωσε ότι είναι έτοιμος να στείλει στο Βελιγράδι το Ρώσο υπουργό Εξωτερικών, Ιγκόρ Ιβάνοφ.
 «Είμαι έτοιμος να στείλω τον Ιγκόρ Ιβάνοφ στο Βελιγράδι για συνομιλίες με όλους τους συμμετέχοντες στην πολιτική διαδικασία. Αν το Βελιγράδι το θεωρήσει
εφικτό, η Ρωσία θα είναι έτοιμη να παίξει σημαντικότερο ρόλο στη διαδικασία ρύθμισης και συντονισμού των θέσεων».
 Ομως, χθες, κατά τη διάρκεια συνομιλίας του με τον Aμερικανό πρόεδρο, Μπιλ Κλίντον, τον ενημέρωσε ότι η ρωσική πρόταση για αποστολή του Ιβάνοφ απορρίφθηκε από το Βελιγράδι. Σύμφωνα με ανακοίνωση του Λευκού Οίκου, κατά τη διάρκεια της τηλεφωνικής τους συνομιλίας οι δύο πρόεδροι συμφώνησαν ότι «είναι
σημαντικό ο Μιλόσεβιτς να σεβαστεί τη θέληση του σερβικού λαού». Τόσο ο Αμερικανός πρόεδρος όσο και η Aμερικανίδα υπουργός Εξωτερικών, Μάντλεν Ολμπράιτ, είχαν χαιρετίσει τη ρωσική πρωτοβουλία.
 Οπως δήλωσε ο παρατηρητής Aνθρωπίνων Δικαιωμάτων του ΟΗΕ στα Βαλκάνια, Γίρι Ντίνστμπιερ, ο Σλόμπονταν Μιλόσεβιτς απέρριψε την προτεινόμενη μεσολάβηση της Ρωσίας ανάμεσα στην κυβέρνηση και την αντιπολίτευση της Γιουγκοσλαβίας. Αντιθέτως, η πρόταση έγινε δεκτή από την αντιπολίτευση.
 Πάντως, δύο απεσταλμένοι της Μόσχας, εκπρόσωποι του ρωσικού υπουργείου Εξωτερικών, βρίσκονται ήδη στη Γιουγκοσλαβία. Πρόκειται για τον ειδικό απεσταλμένο για τα Βαλκάνια, Βλαντιμίρ Τσίγιοφ, που έφθασε το Σάββατο στο Βελιγράδι και το διευθυντή του τμήματος Ευρώπης του υπουργείου Εξωτερικών, Αλεξάντρε Τόλκατς, οι οποίοι εστάλησαν την Παρασκευή από τον Ιγκόρ Ιβάνοφ, προκειμένου «να αντιληφθούν καλύτερα την κατάσταση στην περιοχή».
 Στο Παρίσι, το γαλλικό υπουργείο Εξωτερικών διέψευσε χθες τις πληροφορίες σύμφωνα με τις οποίες υπάρχει κοινή πρωτοβουλία Ελλάδας, Γαλλίας και Ρωσίας για να βρεθεί λύση στη Γιουγκοσλαβία.
 Ο Γίρι Ντίνστμπιερ παρατήρησε ότι είναι «αναγκαίο» να γίνει επανακαταμέτρηση των ψήφων των εκλογών «προκειμένου να διαπιστωθεί η αλήθεια», καθώς «κανείς δεν επιθυμεί μια βίαιη εξέλιξη της κρίσης».
