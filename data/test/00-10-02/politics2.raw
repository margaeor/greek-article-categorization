Μπορεί το τραγικό ναυάγιο της Πάρου να μετέθεσε χρονικά τις εσωκομματικές κόντρες στη Ν.Δ., αναμένεται όμως να εμφανιστούν σύντομα, με αφορμή αυτήν τη φορά τις εσωκομματικές εκλογές για την ανάδειξη των στελεχών του κόμματος που θα εκπροσωπήσουν τις τοπικές οργανώσεις στο επικείμενο συνέδριο.
 Η πλευρά Καραμανλή επιθυμεί να «ελέγξει» την πλειονότητα των συνέδρων, ώστε εκεί να έχει την άνεση να επιβάλει τις αποφάσεις της και παράλληλα να περιορίσει τις ηγετικές φιλοδοξίες της Ντόρας Μπακογιάννη. Ανάλογες επιδιώξεις, όμως, έχει και η κ. Μπακογιάννη, η οποία επιθυμεί να εμφανίσει στο συνέδριο ένα ικανοποιητικό ποσοστό επιρροής, το οποίο θα θέσει τη βάση για τις περαιτέρω κινήσεις της.
 Αν και ο χρόνος πραγματοποίησης του συνεδρίου δεν έχει ακόμη αποφασιστεί, πλέον πιθανός μήνας είναι ο ερχόμενος Μάρτιος. Εντούτοις, οι εσωκομματικές διεργασίες και εν συνεχεία ψηφοφορίες για την ανάδειξη των συνέδρων θα αρχίσουν πολύ σύντομα.
 Εν τω μεταξύ, με αμηχανία εξακολουθεί να παρακολουθεί η Ρηγίλλης τις δημόσιες εμφανίσεις του Δ. Αβραμόπουλου, ο οποίος εξακολουθεί να αφήνει ανοικτό το ενδεχόμενο δημιουργίας κόμματος. Αυτό έκανε και χθες, όταν σε τηλεοπτική συνέντευξή του (στον Γ. Πολίτη του ΜΕΓΚΑ), στο συγκεκριμένο ερώτημα απάντησε σιβυλλικά: «Αλίμονο στους πολιτικούς που δεν είναι ελεύθεροι, ανεξάρτητοι και αυτόνομοι», είπε και πρόσθεσε πως αν αναλάβει μια τέτοια πρωτοβουλία «δεν θα περιμένει μια ανάλογη ερώτηση για να την πάρει».
 Ο δήμαρχος επανέλαβε ότι θα ολοκληρώσει τη θητεία του στο δήμο, κάτι όμως που δεν αποκλείει την παράλληλη καλλιέργεια του κλίματος και των προϋποθέσεων για τη δημιουργία κόμματος. Οι πληροφορίες αναφέρουν πως ο κ. Αβραμόπουλος σκοπεύει να ιδρύσει ενός τύπου «λέσχη προβληματισμού», η οποία στην περίπτωση που ο κ. Καραμανλής αποφασίσει να κάνει κόμμα, θα αποτελέσει το προοίμιό του. Ουσιαστικά, με τη λέσχη αυτή ο δήμαρχος της Αθήνας θα ανιχνεύσει την ανταπόκριση του κόσμου σ' ένα πολιτικό εγχείρημα.
